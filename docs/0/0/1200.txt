نظام مراقبت اجتماعی از دانش آموزان رونمایی شد
   نظام مراقبت اجتماعی از دانش‌آموزان رونمایی شد تا با توانمندسازی و حمایت روانی و اجتماعی از دانش‌آموزان در برابر رفتارهای پرخطر، آسیب‌های اجتماعی و جرائم از طریق مداخله به موقع و موثر کاهش یابد.

نظام مراقبت اجتماعی از دانش آموزان امروز با حضور وزیر آموزش و پرورش، رئیس کمیته امداد امام خمینی(ره)، رئیس سازمان بهزیستی، نمایندگانی از نیروی انتظامی و سازمان مدیریت و برنامه ریزی رونمایی شد.

علی اصغر فانی وزیر آموزش و پرورش در این مراسم طی سخنانی کوتاه اظهار کرد: این وزارتخانه به تنهایی نمی‌تواند از عهده مراقبت‌های اجتماعی دانش آموزان برآید، اگر تمام دستگاه‌های ذیربط به آموزش‌و‌پرورش کمک کنند می‌توانیم امیدوار باشیم که بحث مراقبت‌های اجتماعی به خوبی اتفاق بیافتد.

وی افزود: تشکیلات نهاد می‌تواند به ما کمک کند تا از نسلی که آینده ساز فردا هستند صیانت کنیم، امیدواریم با شکل‌گیری این تشکل و مشارکت مجموعه نهادها بتوانیم در کنار سایر فعالیت‌های آموزش‌و‌پرورش این فعالیت را نیز به نتیجه برسانیم.

نظام مراقبت اجتماعی دانش آموزان، مجموعه‌ای نظام یافته ازخدمات و برنامه‌ها شامل غربالگری، آموزش، توانمندسازی و حمایت روانی و اجتماعی به منظور مراقبت دانش آموزان در برابر رفتارهای پرخطر، آسیب‌های اجتماعی و جرائم از طریق مداخله به موقع و موثر است.   اهداف این طرح عبارت است از: -استقرار نظام جامع مراقبت اجتماعی برای دانش آموزان از طریق مشارکت بین بخشی مبتنی بر مدل بومی و سبک زندگی اسلامی ایران.
-گسترش آموزش‌های رشد مدار در زمینه پیشگیری از رفتارهای پرخطر، آسیب‌های اجتماعی و بزهکاری.
-ایجاد نظام شناسایی دانش آموزان آسیب پذیر و آسیب دیده از طریق چک‌لیست‌های علمی.
-طراحی و توسعه مداخلات موثر حمایتی و توانمندسازی برای دانش‌آموزان.
-استقرار نظام ارجاع مناسب ارائه خدمات و حمایت‌ها به دانش‌آموزان.
-ظرفیت سازی&nbsp; جهت افزایش عوامل مخافظت کننده و کاهش عوامل مخاطره آمیز دانش‌آموزان در مدرسه، خانواده و محله.
-هم‌افزایی منابع و برنامه‌های دستگاه‌ها و نهادها و بسیج ظرفیت مشارکت مردمی و خیریه برای نظام مراقبت‌های اجتماعی.
پیاده سازی صد درصدی نظام مراقبت اجتماعی دانش آموزان به منظور پوشش مدارس تا پایان برنامه ششم توسعه مورد تأکید است.

منبع: خبرگزاری تسنیم
مرکز یادگیری سایت تبیان، تنظیم:نیلوفر یاقوتی 