فرزندان شهید بابایی از ایفای نقش پدرشان توسط شهاب حسینی اظهار خرسندی کردند
 فرزندان شهید عباس بابایی طی پیامی خطاب به شهاب حسینی پس از دریافت جایزه بهترین بازیگر نوشتند: خرسندیم که نقش آفرین آن شهید، بازیگری چون شما بوده است و قطعاً این جایزه، آخرین برگ از دفتر افتخارات هنری شما نخواهد بود.  بخش سینما و تلویزیون تبیان    &nbsp;چند روز پیش و در روز افتتاحیه چهاردهمین جشنواره بین المللی فیلم مقاومت شهاب حسینی پس از دریافت تندیس و جایزه بهترین بازیگر جشنواره مقاومت برای سریال«شوق پرواز» از خانواده شهید عباس بابایی تشکر کرد و این جایزه را به شهید عباس بابایی تقدیم کرد. فرزندان شهید عباس بابایی امروز طی پیامی از شهاب حسینی تقدیر به عمل آوردند که در ادامه آن را مشاهده می‌کنید: «برادر گرامی، شهاب حسینی عزیز
چند روزی است که سخنان شما در باب اهدای جایزه بهترین بازیگر جشنواره مقاومت در شبکه‌های اجتماعی خبرساز شده است.
ما فرزندان شهید بابایی ضمن عرض تبریک به شما، خرسندیم که نقش آفرین آن شهید، بازیگری چون شما بوده است و قطعاً این جایزه، آخرین برگ از دفتر افتخارات هنری شما نخواهد بود.
شهاب عزیز از صمیم قلب آینده‌ای بسیار درخشان‌تر از امروز را برایتان آرزومندیم، و امیدواریم روح آن شهید عزیزمان یاریگرتان باشد در فتح قله‌های بلند افتخار، برای نام ایران و مردم این سرزمین. با احترام فرزندان شهید عباس بابایی»    منبع: 
خبرگزاری تسنیم 
