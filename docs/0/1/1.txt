کتاب «جرس فریاد می دارد» مجموعه غزل های عاشورایی تجدید چاپ شد
 جواد هاشمی، شاعر آیینی در مصاحبه با وب سایت کرب و بلا از تجدید چاپ کتاب «جرس فریاد می دارد» خبر داد. بخش تاریخ و سیره معصومین تبیان   &nbsp;تا کنون مجموعه های زیادی از اشعار عاشورایی جمع آوری شده است و هر یک دارای ویژگی های خاص خود هستند. اما "جرس فریاد می دارد" عنوان کتاب کامل و جامعی ست که ۷۲۰ غزل عاشورایی از دویست و ده شاعر متقدم و متاخر در آن جمع آوری شده است. جواد هاشمی در گفت و گو با وب سایت کرب و بلا در خصوص این کتاب اظهار داشت: با توجه به اینکه این کتاب حدود یکی دو سالی چاپ نشده بود و بازارنشر احساس نیاز می کرد، برای بار هفتم تجدید چاپ شد. وی ادامه داد: این کتاب شامل ۷۲۰ غزل عاشورایی است که تداعی کننده عدد ۷۲ به تعداد شهدای کربلا است. هاشمی افزود: این غزل ها با توجه به تنوع موضوعی در چهل منزل طرح ریزی شده اند و این منازل از مدح امام حسین (ع) آغاز می شود و اشعار مرتبط با حضرت سجاد (ع) آخرین منزل کتاب می باشد. وی تأکید کرد: البته شایسته تر بود که برای امام سجاد علی السلام به عنوان امام بعد از امام حسین یک کتاب مجزا اختصاص دهیم و به چهار یا پنج غزل اکتفا نکنیم. هاشمی افزود: این کتاب از نظر صفحات ۱۰۳۴ صفحه است که در آن سعی شده حرکت امام از مدینه به مکه، از مکه به کربلا، وقایع روز عاشورا تا بازگشت نزدیکان امام به مدینه را در قالب شعر و در چهل فصل به تصویر بکشد.
نکته قابل توجه در خصوص کتاب این است که پشت جلد این اثر تمام عناوین چهل منزل را می بینید. هاشمی در مورد ویژگی برجسته این کتاب که فهرست های متنوعی را در بر می گیرد، گفت: غیر از فهرست معمول کتاب که هر شعری در چه صفحه ای قرار دارد، دو فهرست دیگر نیز وجود دارد. یکی فهرست الفبایی شعرا که هر شاعری در چه صفحاتی از این کتاب شعر دارد چرا که در این کتاب اثر بیش از ۲۱۰ شاعر را می بینیم. فهرست دیگر کتابنامه است که شامل ۱۸۰ عنوان است. این شاعر آیینی و برجسته کشور در ادامه گفت: از نکات قابل توجه در این کتاب دقت در انتخاب اشعار و حتی دقت در انتخاب ابیات است. بدین معنی که هر شعری در آن گنجانده نشده است و از سوی دیگر در انتخاب اشعار اگر شعر نکته مقتلی و تاریخی و دستوری داشته است به اندازه سواد و توان بررسی شده است. یعنی اگر در شعر بیتی آمده باشد که آن بیت چندان زیبنده کتاب نبوده است آنرا حذف کرده ایم و به رسم امانتداری در پاورقی اضافه کرده ایم.
یعنی ابیاتی که در آن ها شاهد وهن اهل بیت، ذکر فاش یک مصیبت بوده ایم و یا ضعف مقتل و ایرادات این چنینی داشته است را حذف کرده ایم. خوشبختانه این کتاب با استقبال مواجه شد اما مشکل اصلی در پخش این نوع آثار یا به طور مشخص در مورد این کتاب وجود داشت که امیدواریم در گذر زمان این مشکل هم حل شود. هاشمی در پایان اظهار داشت: این کتاب که به همکاری میثم کریمی چاپ شده بوده جلد دومی هم تحت عنوان بربندید محمل ها دارد که امیدوارم بتوانیم به زودی جلد دوم را نیز به چاپ مجدد برسانیم. «جرس فریاد می دارد» با قریب به ۶۹۷۰ بیت شعر در حوزه شعر عاشورایی اثری است که برای دانشجویان و محققین و ذاکرین اثر قابل توجهی خواهد بود. گفتنی است جواد هاشمی به همراه میثم کریمی گزینش و پژوهش اشعار این مجموعه را بر عهده داشته اند.   منبع: 
سایت کرب و بلا
