جانمایی دومین قرآن قدیمی کردستان
 قرآن مرمت شده مشهور به قرآن غیب الله بیگی در مسجد جامع&nbsp;روستای سلین سروآباد کردستان جانمایی شد. بخش گردشگری تبیان  &nbsp;    به گزارش خبرنگار ایرنا، در این مراسم که با حضور مسئولین استانی و شهرستانی، روحانیون، علما، امامان جمعه و جماعات منطقه و مردم روستاهای بخش اورامان برگزار شد، قرآن مرمت شده مشهور به قرآن غیب الله بیگی روستای سلین در محل مسجد جامع روستا جانمایی شد.
مدیر کل میراث فرهنگی، گردشگری و صنایع دستی استان کردستان در حاشیه برگزاری این مراسم در گفت و گو با خبرنگار ایرنا، اظهار کرد: قرآن تاریخی روستای سلین بعد از قرآن نگل قدیمی ترین قرآن خطی استان کردستان است.
علوی ادامه داد: این قرآن مربوط به قرن هشتم هجری حدود 700 سال قبل در دوره تیموریان است که با توجه به قدمت زیاد آن دچار آسیب زیادی شده بود.
وی اضافه کرد: سال گذشته در اداره کل میراث فرهنگی، گردشگری و صنایع دستی استان کردستان تصمیم گرفته شد که این قرآن قدیمی مرمت شده و برای نگهداری به مسجد روستای سلین برگردانده شود.
وی افزود: خط بکار گرفته شده در کتابت این قرآن قدیمی ریحان نام دارد و برای مرمت آن که 6 ماه به طول انجامید، 410 میلیون ریال از محل اعتبارات شهرستانی هزینه شد.
مدیر کل میراث فرهنگی، گردشگری و صنایع دستی استان کردستان به جایگاه قرآن کریم در بین مسلمانان اشاره کرد و گفت: طبق فرموده نبی مکرم اسلام (ص) بزرگترین و با ارزش ترین چیزی که در زمین بعد از خداوند متعال برای مسلمانان وجود دارد، قرآن کریم است، بنابراین مسلمانان برای قرآن کریم احترام زیادی قائل هستند.
وی افزود: در استان کردستان مجموعه نفیسی از قرآن های قدیمی وجود دارد که اداره کل میراث فرهنگی، گردشگری و صنایع دستی تاکنون 11 قرآن قدیمی را در سطح روستاهای استان شناسایی کرده است.
وی ادامه داد: باتوجه به سیاست های دولت تدبیر و امید و نگاه ویژه آن به آثار فرهنگی و کهن تاکنون مرمت پنج قرآن قدیمی به پایان رسیده و مرمت بقیه قرآن های قدیمی نیز ادامه خواهد داشت.
علوی به اهداف مرمت و حفظ آثار فرهنگی و کهن اشاره کرد و افزود: حفظ و حراست از آثار قدیمی به جا مانده به ویژه قرآن های قدیمی (جدا از ارزش معنوی آن) و افزایش نقاط گردشگری باتوجه به ظرفیت این آثار قدیمی در روستاها از مهمترین اهداف اداره کل میراث فرهنگی، گردشگری و صنایع دستی استان کردستان است.
مشاور استاندار کردستان نیز در جمع مردم روستاهای بخش اورامان، گفت: خوشبختانه با روی کارآمدن دولت تدبیر و امید و انتصاب مدیر کل جدید میراث فرهنگی، گردشگری و صنایع دستی استان کردستان در بحث مسائل فرهنگی و دینی استان اقدامات بسیار خوبی صورت گرفته است.
عباس احمدی ادامه داد: از افتخارات استان کردستان وجود قرآن های قدیمی در این استان است که از زمان صدر اسلام تاکنون در روستاهای تابعه استان باقی مانده که نشان دهنده دیانت و ایمان ملت کُرد است.
وی با تقدیر و تشکر از استقبال گرم مردم منطقه اورامان افزود: این گونه استقبال و پذیرایی بسیار گرم این مردم از قرآن قدیمی مرمت شده روستای سلین نشان از ایمان راسخ آنها به دین مبین اسلام و کلام الله است.
احمدی با بیان اینکه حامل سلام گرم استاندار کردستان برای مردم متدین و فرهنگی منطقه اورامان است، ادامه داد: استاندار کردستان فردی فرهنگی و معتقد به مسائل دینی و قرآنی است و توجه ویژه ای به حفظ و احیای فرهنگ کهن و غنی منطقه و حراست از آثار قدیمی از جمله قرآن های خطی قدیمی دارد.
در ادامه این مراسم، پایگاه میراث فرهنگی، گردشگری و صنایع دستی منطقه اورامان در شهر اورامان تخت توسط مسئولین استانی و شهرستانی افتتاح شد.
به گزارش ایرنا، قرآن روستای سلین به جامانده از قرن هشتم هجری است که در زمان حکومت غیب الله بیگی حاکم منطقه اورامان توسط این پادشاه در یک غاری در روستای سلین کتابت شده و سال 94 به همت فرمانداری شهرستان سروآباد و اداره کل میراث فرهنگی، گردشگری و صنایع دستی استان کردستان مرمت شد.
شهرستان سروآباد دارای دو بخش مرکزی و بخش اورامان با جمعیتی 52 هزار نفری در غرب سنندج مرکز استان کردستان واقع شده است.
           
www.irna.ir