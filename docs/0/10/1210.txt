حافظان میراث تهران تجلیل شدند
   آئین تجلیل از حافظان میراث تهران روز دوشنبه از سوی کمیته میراث فرهنگی شورای اسلامی شهر تهران و با همکاری اداره کل میراث فرهنگی استان تهران و شهرداری منطقه 11 شهر تهران در موسسه حکمت و فلسفه ایران برگزار و از 23 مالک و حافظ خانه های تاریخی تهران تجلیل شد. بخش گردشگری تبیان   براساس این گزارش در این آیین از مالک حمام تاریخی قبله، ریاست بیمارستان شهید لواسانی سرخه حصار، هیات امنا سرای امید، مالک خانه تاریخی کوچه هفت تن، مالکین خانه امین الضرب، مالک کاروانسرای خانات و مالک کافه و هتل نادری تقدیر شد.
همچنین مالک سرای میرزائی، ریاست بنیاد موقوفات دکتر افشار، ریاست تماشاخانه سنگلج، ریاست انجمن کلیمیان تهران، مالک حمام تاریخی گلشن، ریاست دانشگاه و فرماندهی ستاد آجا، ریاست انجمن شاعران ایران، هیات امنای تکیه نیاوران، ریاست موسسه پژوهشی حکمت و فلسفه ایران، هیات امنا تکیه تجریش، ریاست انجمن مداحان و ریاست زورخانه شهید فهمیده به دلیل نگهداری مناسب خانه های تاریخی تجلیل شد.
این خانه ها در مهر ماه سال های گذشته به ثبت ملی رسیده و مالکان از زمان ثبت تاکنون به بهترین شیوه از این میراث ملی محافظت کرده اند.
رجبعلی خسروآبادی مدیرکل میراث فرهنگی استان تهران در این آئین اظهار کرد: میراث ملی در حوزه یک نهاد قرار نداشته و همه باید برای حفظ و نگهداری این میراث تلاش کنند.
وی با اشاره به ضرورت معرفی خانه ها و اماکن تاریخی به شهروندان تاکید کرد: معرفی خانه های تاریخی به شهروندان موجب کمک آنان به حفظ و نگهداری این میراث می شود.
وی گفت: اگر در حفاظت از این میراث دچار مشکل هستیم به دلیل نقص در معرفی این اماکن به شهروندان بوده است.
وی با اشاره به تعامل میراث فرهنگی و مجموعه مدیریت شهری برای حفظ خانه های تاریخی اظهار کرد: اعتبارات دولتی برای خانه های تاریخی کافی نیست اما مدیریت شهری در این خصوص تلاش می کند.
وی با تاکید بر اینکه بافت تاریخی از بافت فرسوده جدا است خاطر نشان کرد: بافت تاریخی با بهسازی احیا شده، در اختیار مردم قرار گرفته و کاربری مناسب برای آن تعریف می شود.
وی با بیان اینکه وسعت کار میراث زیاد است اما ابزار مناسب را در اختیار ندارد افزود: امید ما برای حفظ میراث تهران به همگرایی و مشارکت با سایر نهادها است.
نصرالله آبادیان شهردار منطقه 11 شهر تهران نیز در این آئین با بیان اینکه دستورالعمل رعایت حریم بناهای تاریخی تدوین شده است افزود: در حال حاضر در تلاش هستیم تا حریم بناهای تاریخی از حیث خط آسمان و مسائل میراثی دیگر مورد توجه قرار گیرد.
وی گفت: در سال های اخیر رویکرد تعاملی بین شورای شهر، شهرداری و سازمان میراث فرهنگی ایجاد شده تا بناهای تاریخی به عنوان میراث شهر حفظ شوند.
وی یادآور شد: در طرح تفصیلی شهر تهران که سال 91 ابلاغ شده به بناهای تاریخی توجه زیادی شده است.
آبادیان با بیان اینکه در برنامه دوم توسعه شهر تهران ردیف های اعتباری برای مناطقی همچون 1، 11، 12 و 20 که بناهای تاریخی در آن است در نظر گرفته شده است، اظهار کرد: از سال 93 تاکنون اقدامات موثری از سوی مدیریت شهری برای احیای حصار ناصری که در محدوده منطقه 11 و 12 انجام شده است.   منبع : ایرنا
