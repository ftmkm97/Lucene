افزایش 3برابری بودجه آموزش وپرورش استثنایی
   وزیر آموزش و پرورش گفت: بودجه آموزش و پرورش استثنایی در 3 سال اخیر 3 برابر شده 

به گزارش مركز اطلاع رسانی و روابط عمومی وزارت آموزش و پرورش&nbsp; به نقل از استان مازندران؛ علی اصغر فانی در همایش اردوی سیاحتی و فرهنگی دانش آموزان ناشنوا 17 استان کشور در مازندران ضمن تبریک هفته ناشنوایان، اظهار داشت: امام راحل (ره) می فرمایند خدمت به معلولین خدمت به نبی اکرم (ص) است. این جمله بسیار بزرگی است که نشان می دهد مربیان مدارس استثنایی باید قدر خود را بدانند.

وی با بیان اینکه معلولیت نباید مانع پیشرفت شود، افزود: بسیاری از معلولان حتی از افراد عادی هم موثرتر و مفیدترند. به همین خاطر باید بتوانیم به آنها هر چه بیشتر خدمت کنیم تا پیشرفت کنند. برای خدمت رسانی به دانش آموزان با نیازهای ویژه دو روش وجود دارد. روش مدارس خاص و روش تلفیقی و فراگیر. الحمدلله در سال های اخیر در آموزش و پرورش استثنایی این برنامه را تقویت کرده ایم که دانش آموزان با نیازهای ویژه در کنار سایر دانش آموزان به تحصیل بپردازند.

وزیر آموزش و پرورش با اشاره به ضرورت تقدیر از معلمان و دست اندرکاران دانش آموزان استثنایی، ابراز داشت: از همه فرشتگانی که هدایت و رشد دانش آموزان استثنایی را برعهده دارند تشکر می کنم. ما نیز در دولت به این دانش آموزان توجه ویژه ای داریم. به طوری که در 3 سال اخیر بودجه آموزش و پرورش استثنایی 3 برابر شده است.

فانی با اشاره به مشارکت خیران در آموزش وپرورش گفت: مشارکت خیران در بخش های مختلفی مانند مدرسه سازی، مدرسه داری و برخی از خیرین نیکوکار نیز در امر آموزش و پرورش استثنایی تلاش می کنند که من از همه آنها تشكر وقدردانی می كنم.

وی با بیان اینکه این کار خیر مازندرانی&nbsp; آقای روحی موجب انگیزه بخشی به دانش آموزان استثنایی می شود، افزود: امیدوارم این اردو به خوداتکایی و اعتماد به نفس در تک تک دانش آموزان منجر شود.

وزیرآموزش وپرورش افزود: در سه سال اخیر میزان مشارکت خیران در مدرسه سازی 1.5 برابر رشد داشت و در سال جاری بیش از 1100 میلیارد تومان توسط خیران به مدرسه سازی اختصاص پیدا کرد.&nbsp;

منبع:‌&nbsp; http://www.medu.ir/portal/home.php?ocode=100010876&amp;block=news&amp;id=202403
بخش مرکز یادگیری سایت تبیان، تنظیم: نیلوفر یاقوتی 