کی روش: دغدغه من نه حریفان خارجی بلکه مشکلات داخلی است
   &nbsp;کارلوس کی روش امروز (سه شنبه) در آخرین تمرین تیم ملی فوتبال ایران پیش از سفر به ازبکستان در جمع خبرنگاران افزود: دغدغه من مشکلاتی است که وجود دارد و امیدوارم که همه متوجه زنگ بیدار باش من باشند، چرا که در وسط جام جهانی هستیم و باید بتوانیم یکدل و متحد با تیم های رقیب مواجه شویم. بخش ورزشی تبیان   وی اظهار داشت: همانطور که بارها گفته ام، جام جهانی برای ما همین مسابقات مقدماتی جام جهانی است که برای ما حکم جام جهانی را خواهد داشت و رویا و هدف اصلی ما صعود به جام جهانی 2018 روسیه است که امیدوارم برای اولین بار بتوانیم دو مرتبه پشت سرهم در جام جهانی حضور پیدا کنیم و این هدفی است که پیش روی ما است.
کی روش تصریح کرد: جام جهانی ژوئیه 2018 که با تیر ماه سال 97 برابری می کند، برای ما نیست بلکه این رقابت ها برای ما هم اکنون آغاز شده و هدف اصلی ما صعود به جام جهانی است. برخی وانمود می کنند که این شرایط را نمی بینند و اکنون زمان آن است که بیدار شوند و این موضوع مهم را حس کنند.
وی یادآور شد: افرادی که می خواهند وانمود کنند جام جهانی برای ایران سال 2018 است، افرادی هستند که کلمه «اندوه» و «فردا» را به مردم القا می کنند و کسانی که می خواهند تیم ملی به جام جهانی صعود کنند اکنون باید حمایت خودشان را نشان بدهند؛ چرا که به حمایت آنها در آینده احتیاجی نداریم. زمانی که تیم ملی فوتبال به پیروزی می رسد نیازی نداریم که افراد بیایند اینجا عکس بگیرند، همانطور که در گذشته شاهد این رفتار بودیم و اگر می خواهیم به جام جهانی صعود کنیم، الان زمان حمایت از تیم ملی است.
سرمربی تیم ملی فوتبال ایران ادامه داد: جام جهانی 2018 روسیه برای ما 10 نیمه دارد که دو نیمه آن را که چین و قطر بودند پشت سر گذاشتیم و در حال حاضر نیمه سوم و چهارم که دیدارهای مهم برابر ازبکستان و کره جنوبی است را پیش رو داریم. احتیاج داریم که این دوره زمانی را با حمایت و تعهد کامل پشت سر بگذاریم.
وی در مورد تاثیر حضور اشکان دژاگه در تیم ملی نیز گفت: او آماده است و اضافه شدن او اتفاق خوبی برای تیم ملی خواهد بود. تیم ملی اکنون آماده است تا با قوی ترین تیم گروه یعنی ازبکستان که با اعتماد به نفس بالا در صدر جدول قرار دارد روز پنجشنبه دیدار داشته باشد.
کی روش بیان داشت: حضور ملی پوشان شاغل در باشگاههای خارجی همیشه تاثیر مثبتی در روند تیم داشته است؛ چرا که با تجربه و دانش اروپایی که دارند می توانند تاثیر مثبتی داشته باشند.
سرمربی تیم ملی فوتبال ایران درمورد بنجامین ویلیامز داور استرالیایی دیدار ایران مقابل ازبکستان خطاب به خبرنگاران گفت: شما باید مسائل را درست بازگو کنید و گمانه زنی ها را ایجاد نکنید. اخبار واهی درباره صحبت های ما و یا اخبار دیگر نباید اتفاق بیافتد. راجع به داور هیچ کاری وجود ندارد که ما انجام دهیم و درخواستی نیز برای تغییر او ندادیم.
وی در عین حال ادامه داد: دقیقا باید برعکس این مطلب را بگویم که بعد از اتفاقات جام ملت های آسیا در استرالیا، باید به کمیته داوران ای اف سی و شخص بنجامین ویلیامز ثابت کنیم که کشور و مردم ایران، مردمی محترم هستند که به بازی جوانمردانه اعتقاد دارند و خوشحال می شویم که او یک بار به عنوان داور در کشور جمهوری اسلامی ایران حضور داشته باشد.
کی روش تصریح کرد: خوشحال می شویم که همه داوران از جمله ویلیامز به ایران بیایند تا ثابت کنیم که مردم ایران عشق زیادی به فوتبال دارند و بتوانیم این عشق دو جانبه را ثابت کنیم. بسیار خوشحال خواهیم شد طبق سنت ایران، وقتی ویلیامز برای حضور در ایران انتخاب شد با شاخه های گل به استقبال او برویم.
تیم ملی فوتبال برای دیدار با ازبکستان ساعت 15:30 با پرواز چارتر عازم تاشکند خواهد شد.
دیدار تیم های ملی فوتبال ایران و ازبکستان در چارچوب مرحله نهایی انتخابی جام جهانی 2018 روسیه روز پنجشنبه ساعت 16:30 برگزار می شود.   منبع : ایرنا
