جانشین چاوشی در سنتوری مهرجویی کیست؟
   پس از این که مهرجویی بالاخره قانع شد، چاوشی در پروژه جدیدش حضور نخواهد داشت، دستیارانش را مجاب کرد هر چه زودتر با چهره‌ای جدید وارد مذاکره شوند. شنیده‌ها حکایت از آن دارد که برخی از اهالی موسیقی با تماس‌هایی از سوی دستیاران مهرجویی برای اجرا در سنتوری ۲ روبه‌رو شده‌اند. بخش سینما و تلویزیون تبیان 
«داستان تنش‌های رسانه‌ای داریوش مهرجویی با محسن چاوشی پس از اظهارات تند و تیز این کارگردان قدیمی سینمای ایران وارد فاز جدیدی شد و در حالی که مهرجویی پس از اعلام انصراف غیررسمی چاوشی برای «سنتوری ۲»، باز هم با بلندنظری در گفت‌وگویی دیگر اعلام کرد که امیدوار است خصومت‌ها کنار گذاشته شود و چاوشی در این فیلم حضور داشته باشد، این بار با واکنش قاطع چاوشی که روی اینستاگرامش نوشت: «سنتوری نه، شهرزاد بله» روبه‌رو شد. پس از این اعلام موضع چاوشی، این بار مهرجویی گفت: «خیلی از چاوشی رنجیدم. چون او را من آوردم و برایش مجوز گرفتم. ما تولید «سنتوری» را ۵ ماه عقب انداختیم تا برایش مجوز بگیریم اما او به جای قدردانی گفت: برای قسمت دوم ۵۰۰ میلیون بدهید! حالا یک خواننده جدید رو می‌کنم؛ یک موزیسین توانا.» پس از این که مهرجویی بالاخره قانع شد چاوشی در پروژه جدیدش حضور نخواهد داشت، دستیارانش را مجاب کرد تا هر چه زودتر با چهره‌ای جدید وارد مذاکره شوند. این روزها شنیده‌ها حکایت از آن دارد که برخی از اهالی موسیقی با تماس‌هایی از سوی دستیاران مهرجویی روبه‌رو شده‌اند که برای اجرا و خواندن در «سنتوری ۲» مذاکره کنند. قصه از کجا شروع شد؟ سایت «موسیقی ما» در گفت‌وگویی اختصاصی که ۳۱ خرداد ۹۴ با داریوش مهرجویی منتشر کرد، برای نخستین‌ بار پرده از اختلافات و پشت‌پرده حاشیه‌های این فیلم برداشت. مهرجویی در آن گفت‌وگو به صراحت اعلام کرد که چاوشی برای حضور در «سنتوری ۲» دستمزدی ۵۰۰ میلیونی خواسته و همین باعث شده چاوشی را از این پروژه کنار بگذارد. مهرجویی در آن گفت‌وگو اعلام کرد که بهرام رادان، نماینده تام‌الاختیار او برای مذاکره با چاوشی بود و مدعی شد که او (مهرجویی) تمام تلاشش را برای مجاز شدن چاوشی کرده و سهم زیادی در این اتفاق داشته است. چاوشی پس از آن گفت‌وگوی تند مهرجویی، پاسخی رسمی به این کارگردان نداد ولی چند ماه بعد در گفت‌وگویی در این باره گفت: «کسی صاحب سینما نیست که من بخواهم به خاطر مشکلاتم با یک کارگردان از سینما دلگیر شوم. جواب ندادن من به حرف‌های آقای مهرجویی هم از سر جواب نداشتنِ من نبود، اصلاً و ابداً. می‌توانستم برای بند بند حرف‌های تندی که ایشان درباره من زدند، جواب‌های مناسبی داشته باشم بلکه توهین‌های ایشان هم متوقف شود. اما ترجیح دادم به حرمت نام «داریوش مهرجویی» و سن و سالی که دارد، سکوت کنم و بیشتر به این موضوع دامن نزنم. بالاخره ایشان اخلاقی دارند و من هم اخلاقی. ادامه دادن به این کشمکش‌ها زشت است و در شأن نام یک هنرمند نیست.» صدای «یاس» هم درآمد پس از قطعیت عدم حضور چاوشی در «سنتوری ۲»، حدس و گمان‌های رسانه‌ای با توجه به انتشار تصویری دو نفره از بهرام رادان و یاس خیلی زود شایعات فراوانی درباره حضور این رپر ایرانی در «سنتوری ۲» را قوت بخشید. این حرف و حدیث‌ها به مرور به تکذیبیه مهرجویی انجامید و در نشریه‌ای خبری منتشر شد که مهرجویی بازی رپر ایرانی را برای پروژه‌اش نپسندیده. انتشار این صحبت‌ها خشم «یاس» را به دنبال داشت و وی، در یادداشتی اصل موضع را این‌ گونه روایت کرد تا بار دیگر رفتار رسانه‌ای مهرجویی مورد انتقاد قرار بگیرد: «چند روز پیش یکی از دوستانم صفحه‌ای از یک مجله برای من ارسال کرد که در آن نوشته شده بود آقای مهرجویی بازی من را برای «سنتوری ۲» تأیید نکرده و مرا رد کرده است. نمی‌دانم این بی‌انصافی از سمت کسی است که خبر را منتقل کرده یا آقای مهرجویی. ولی این خبر از هر طریقی نقل شده، نهایت بی‌انصافی و کم‌لطفی است. قضیه از این قرار است که بهرام رادان با من تماس گرفت و گفت باید در مورد مسئله‌ای با هم صحبت کنیم. در نهایت در یکی از روزهایی که بهرام مشغول بازی در فیلم «عصر یخبندان» بود، سر صحنه این فیلم سینمایی یکدیگر را ملاقات کردیم و بهرام مسئله «سنتوری ۲» را مطرح کرد و قرار شد یک روز به اتفاق هم آقای مهرجویی را ملاقات کنیم. این اتفاق افتاد و ما یکدیگر را دیدیم اما در آن دیدار نه تستی دادم، نه پذیرفتم در این پروژه حضور داشته باشم و نه حتی با فیلم‌نامه ایشان موافق بودم! من برای آقای مهرجویی به عنوان یک پیشکسوت احترام خاصی قائلم اما این احترام دلیل بر این نمی‌شود که ایشان خودشان یک‌طرفه شخصی را تأیید یا تکذیب کنند. نمی‌دانم روال کار اهالی سینما به چه صورتی است اما فکر می‌کنم در اولین قدم باید بازیگر با فیلم‌نامه ارتباط برقرار کند که همان طور که گفتم، من با فیلم‌نامه «سنتوری ۲» ارتباط برقرار نکردم. شاید این حرف من از سوی عده‌ای حمل بر خودستایی شود اما تا امروز بیش از ۱۰ فیلم سینمایی به من پیشنهاد شده ولی ترجیحم این است در حیطه‌ای فعالیت کنم که عاشقش هستم و آن هم چیزی نیست جز موسیقی! به همین دلیل هم تا امروز حتی یک بار هم خودم را در زمینه بازیگری و سینما محک نزده‌ام که ببینم آیا در این زمینه استعداد دارم یا نه.» حضور بنیامین در اشباح حضور بنیامین بهادری در فیلم «اشباح» به کارگردانی داریوش مهرجویی، دیگر مواجهه این کارگردان با اهالی موسیقی در دوران فعالیت‌هایش بود. مهرجویی در این باره گفت: «بنیامین هم یکی از گزینه‌های ما بوده که ازش خواهش کردم بیاید و تست بدهد. هنوز حضور بنیامین بهادری در «اشباح» قطعی نشده است. به هر حال ما برای نقش‌های فیلم سعی می‌کنیم بهترین گزینه‌ها را بررسی و انتخاب کنیم. خوشبختانه ایشان هم استقبال کرد. نقشی که باید توسط بنیامین ایفا شود، نقشی است که به لحاظ قیافه باید به دیگر بازیگران فیلم بخورد. برای همین وجه ظاهری در انتخاب بازیگر این نقش مهم است. البته شغل این نقش خوانندگی نیست یعنی ربطی ندارد به شغل حرفه‌ای بنیامین.» واکنش بنیامین در این باره جالب بود: «اتفاقاً من استقبال کردم. خیلی‌ها فکر می‌کردند که من قبول نمی‌کنم و حتی از این پیش‌شرط دلخور می‌شوم. ولی راستش از این که در مقابل یک استاد سینما امتحان پس دادم، حس خوبی دارم. به هر حال من یک خواننده‌ام و بازیگر نیستم. به نظرم همه‌چیز تا الان کاملاً حرفه‌ای و سطح بالا اتفاق افتاده و بعد از این، نتیجه رو به سرنوشت سپردم که اگه برام خوبه، بشه و اگه خوب نیست برام اتفاق هم نیفته. مهم دو ساعت برخورد با داریوش مهرجویی بود که از دو واحد تخصصی دانشگاه هم پربارتر بود.» مهرجویی با کدام خواننده می‌خواهد روی «محسن چاوشی» را کم کند؟ اکنون زمان مناسبی برای پاسخ دادن به سوال اصلی این گزارش است: «مهرجویی می‌خواهد کدام خواننده را جانشین محسن چاوشی کند؟» سوالی که این روزها بسیاری از رسانه‌ها در تلاش‌اند به پاسخ آن برسند. پیش از این در گزارش‌ها آمده بود که حامد بهداد و امین حیایی نقش دو خواننده فیلم را ایفا می‌کنند و از صدای خودشان در این فیلم استفاده خواهد شد که این موضوع نیز تأیید نشد تا اسامی منتشر شده از خواننده‌های این فیلم لیستی ناشناس و عجیب باشد. «حمید فریزند» و «یاسر بی‌نام» دو خواننده‌ای‌ بودند که در ماه‌های گذشته برای این فیلم مورد توجه کارگردان «سنتوری» قرار گرفتند و در این بین، نام «فریمن» نیز به میان آمده که این لیست هرگز مورد تأیید یا تکذیب تیم سازنده قرار نگرفت. در چند روز گذشته برخی چهره‌های حوزه موسیقی از تماس‌هایی از سوی دستیاران مهرجویی برای ایفای نقش، ترانه‌سرایی و خوانندگی در «سنتوری مرد پائیزی» خبر داده‌اند. شنیده‌ها حکایت از آن دارد که گروه پالت، حامد همایون، سامان جلیلی، امیرعباس گلاب و… از جمله گزینه‌های حضور در سنتوری ۲ هستند و در این بین مذاکره با چند ترانه‌سرای سرشناس نیز برای سرودن اشعار این فیلم آغاز شده است.»     منبع: موسیقی ما

