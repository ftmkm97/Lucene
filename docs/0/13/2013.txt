دفاع مقدس را به زبان کودکانه برای بچه ها روایت کنیم
  &nbsp;    «دستان کوچک، نقش‌های بزرگ» منتخب نقاشی‌های دو دوره مسابقه کودکان و نوجوانان با موضوع آزادسازی خرمشهر با حضور مهدی چمران و گلعلی بابایی و جمعی از اهالی ادبیات و فرهنگ در فرهنگسرای رسانه و شبکه‌های اجتماعی رونمایی شد. در این مراسم مهدی چمران رئیس شورای اسلامی شهر تهران گفت: هنوز نانوشته‌ها و ناگفته‌های بسیاری از دفاع مقدس باقی است. البته حق مطلب هرگز آن طور که واقعا بوده امکان توصیف ندارد. آن روحیه‌ها را نه با قلم و نه با فیلم و نه هنرهای تجسمی نمی‌توان به طور کامل به دیگران ارائه و القا کرد، اما می‌توان به آن نزدیک شد.&nbsp; در زمانی که بنیاد حفظ آثار و نشر ارزش‌های دفاع مقدس بودم نقاشی‌های بزرگان جمع‌آوری شده بود و قرار بود به موزه دفاع مقدس داده شود اما هیچ وقت نشد و در انبارها مانده است. وی افزود: امیدوارم در مسیر هنر و ادبیات دفاع مقدس که بهترین مضامین و عالی‌ترین نمونه‌های آثار معنوی و جهانی را دارد، آثاری همچون «دستان کوچک، نقش‌های بزرگ» هر چه بیشتر به ثمر بنشیند. در بخش دیگری از این مراسم گلعلی بابایی، از&nbsp; نویسندگان حوزه دفاع مقدس گفت: امروزه یکی از راه‌های انتقال فرهنگ دفاع مقدس همین زبان کودکانه است که برای بچه‌ها قابل هضم‌تر است. اما متأسفانه در کشور ما برای خلق چنین آثاری زمینه فراهم نیست و متولیان فرهنگی هم کمتر به این موضوع بها می‌دهند. هنرمندانی داریم که به سادگی می‌توانند فرهنگ دفاع مقدس را به بچه‌ها نشان دهند. کتاب «دستان کوچک، نقش‌های بزرگ» مصداق تلاش هنرمندانه برای زنده نگه داشتن یاد حماسه هشت سال دفاع مقدس رزمندگان است. در بخش دیگر این مراسم مقیسه معاون فرهنگی شرکت انتشارات علمی و فرهنگی با بیان این که نقاشی یکی از ابزارهای متناقض بیان برای کودک است، توضیح داد: کودکان می‌خواهند احساساتشان را نسبت به وقایع بیرونی ابراز کنند، از این رو جنگ موضوع اصلی نقاشی بسیاری کودکان نسل گذشته است. نقاشی کودکان جنگ راوی صادق آن چیزی است که بر ما گذشته است. به نظرم این نقاشی‌ها هم ارزش تاریخی دارد و هم واجد ارزش تحقیق و علمی است. وی خاطرنشان کرد:این کتاب یک یادگار است از جانب همه کسانی که برای انتشارش زحمت کشیده‌اند و امیدوارم قدیم باشد در راه جمع‌آوری نقاشی‌های کودکان در طول دوران دفاع مقدس. در این مراسم آذر خزاعی سرچشمه، گردآورنده «دستان کوچک، نقش‌های بزرگ» به مراحل خلق، آماده‌سازی و انتشار این اثر اشاره کرد و از همکاری افرادی همچون علیرضا کمره‌ای، محمدمهدی رسولی،نیکبخت،فروغی وزعفران لو قدردانی کرد.    
ISNA News Feed