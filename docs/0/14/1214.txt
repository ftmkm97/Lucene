یورش قلعه نویی و سرخ ها به 2 جام
 تیم تراکتورسازی که سال 88 و پس از چندین سال دوری از لیگ برتر دوباره لیگ برتری شد در چند سال اخیر همواره یکی از تیم های مدعی لیگ و جام حذفی بوده و در این سال ها با تونی اولیویرا فاتح جام حذفی سال 93 شده است.  بخش ورزشی تبیان   البته کسب مقام نایب قهرمانی و کسب چند باره سهمیه آسیایی از دیگر افتخارات سرخ پوشان تبریزی در چند فصل اخیر بوده اما این ها برای باشگاه پرطرفدار تراکتورسازی و هواداران پرشورش قابل قبول نیست و آن ها رویای قهرمانی در لیگ برتر ایران و حضور در مراحل نهایی لیگ قهرمانان آسیا و حتی قهرمانی قاره کهن را در سر می پرورانند.  تراکتورسازان که نیم فصل لیگ پانزدهم پس از قطع همکاری با تونی اولیویرا سراغ امیر قلعه نویی پرافتخارترین مربی ادوار لیگ برتر رفتند در پایان لیگ موفق به کسب سهمیه نشدند اما مسئولان باشگاه با حفظ قلعه نویی تیم قدرتمند برای لیگ شانزدهم بستند تا در فصل جاری یکی از مدعیان اصلی جام قهرمانی باشند. سرخ پوشان تبریزی تا هفته هفتم پا به پای سرخ پوشان تهرانی رفته اند و حالا با 15 امتیاز و به لطف تفاضل گل بهتر صدرنشین لیگ هستند.  با توجه به نتایج ناامید کننده استقلال و افت استقلال خوزستان مدافع عنوان قهرمانی و جوانگرایی سپاهان، به زعم بسیاری از کارشناسان رقابت اصلی برای قهرمانی بین تراکتورسازی و پرسپولیس است و تا هفته هفتم نیز این پیش بینی درست از آب درآمده است. علاوه بر حضور قدرتمند تراکتورسازی در لیگ برتر، این تیم پس از حذف تیم پرسپولیس توسط تیم قشقایی شیراز از قرعه بسیار خوبی نیز در جام حذفی برخوردار شده و پس از عبور از نماینده یاسوج در مرحله قبلی در مرحله یک شانزدهم نهایی باید به مصاف تیم دسته اولی ملوان انزلی برود. تراکتورسازان پس از عبور از ملوان باید با برنده آینده سازان برق شیراز و قشقایی دیدار کنند که به احتمال زیاد این بازی به میزبانی تراکتورسازی برگزار خواهد شد و بعید است تراکتورسازان در تبریز به بن بست بخورند.  به این ترتیب تراکتوری ها تا یک چهارم نهایی روبه روی تیم های لیگ برتری قرار نمی گیرند. در بین رقبای احتمالی تراکتورسازی در یک چهارم نهایی هم فقط فولاد خوزستان لیگ برتری است و هر 3 تیم دیگری که می توانند با حذف فولاد به این مرحله برسند، در دسته های پایین تر بازی می کنند. اگر راه آهن، نفت گچساران یا فولاد یزد بتوانند حماسه قشقایی مقابل پرسپولیس را تکرار کنند و فولاد را از گردونه رقابت ها کنار بزنند، تراکتورسازی بدون دردسر و رویارویی با حریفان لیگ برتری می تواند تا نیمه نهایی جلو برود.  این یعنی شانس در باشگاه تراکتورسازی و خانه امیر قلعه نویی را زده و آن ها یک فرصت طلایی برای کسب 2 جام با ارزش در یک فصل دارند که اگر اینگونه شود قلعه نویی در عنوان پرافتخارترین مربی دست نیافتنی تر می شود. شاید با توجه به شرایط خوب پرسپولیس کار تراکتورسازی در لیگ برتر برای قهرمانی کمی سخت باشد اما در جام حذفی شرایط برای قهرمانی سرخ پوشان تبریزی مهیاست تا دومین جام قهرمانی این رقابت ها را به ویترین افتخاراتشان اضافه کنند.  تراکتورسازی تاکنون یک بار قهرمان جام حذفی شده است. این تیم در اولین دوره حضور در جام حذفی به فینال رسید، با این وجود 4 - یک مغلوب ملوان شد. بعد از 18 سال و در سال 1373 تراکتورسازی با راه یافتن به فینال جام حذفی در 2 بازی رفت و برگشت مقابل بهمن به میدان رفت. در بازی رفت در تبریز تراکتورسازی با حساب یک- صفر بهمن را شکست داد اما در بازی برگشت با نتیجه 2 - صفر مغلوب این تیم شد و از کسب جام باز ماند.  در بازی برگشت شبهاتی در مورد اشتباهات داوری از جمله مردود اعلام شدن یک گل سالم تراکتورسازی وجود داشت. در سال 93 سرانجام تراکتورسازی پس از گذشت 19 سال دوباره فینالیست جام حذفی شد و در فینال جام حذفی مقابل مس کرمان قرار گرفت و با نتیجه یک- صفر با گل سعید دقیقی به برتری رسید و اولین قهرمانی مهم خود را رقم زد. حالا فوتبال دوستان تبریزی با داشتن ستاره هایی چون ادینیو، کرار، محمد نوری، سروش رفیعی، کیانی و... چشم به هر 2 جام دارند و به کمتر از آن راضی نیستند.    منبع : خراسان 