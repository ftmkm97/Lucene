تدارک اندک سینما برای محرم حسینی(ع)
 سینماهای سراسر کشور با نمایش دو فیلم سینمایی «هیهات» و «کربلا جغرافیای یک تاریخ» و انیمیشن «ناسور» در ماه محرم به سراغ این ماه رفت.  بخش سینما و تلویزیون تبیان    &nbsp;با توجه به فرا رسیدن ماه محرم و شهادت سالار شهیدان امام حسین (ع)، سینماهای کشور نیز رنگ و بوی محرمی به خود گرفتند. در این ایام و بنابر تصمیم شورای صنفی نمایش، فیلم‌های «کربلا جغرافیای یک تاریخ» به کارگردانی داریوش یاری، انیمیشن «ناسور» به کارگردانی کیانوش الوند و «هیهات» به کارگردانی هادی نایجی، روح‌الله حجازی، دانش اقبا‌شاوی و هادی مقدم دوست در سینماهای سراسر کشور اکران می‌شود. «کربلا جغرافیای یک تاریخ» به کارگردانی داریوش یاری ساخته شده است. این فیلم در فاز نخست مروری مستندگونه بر حرکت حماسی امام حسین (ع) از ابتدا تا پس از شهادت در روز عاشورا دارد و در فاز بعدی چگونگی عزاداری در فرهنگ‌های مختلف در جهان را در ماه محرم بررسی می‌کند.  «کربلا جغرافیای یک تاریخ» موفق شده است، جایزه بزرگ کنگره بین‌المللی جهان اسلام در کربلا را از آن خود کند و در جشنواره‌های «سینما حقیقت»، «رشد» و «فجر» در سال گذشته نیز تقدیر شد. این فیلم همچنین موفق به دریافت جایزه بهترین تحقیق و پژوهش از نخستین جشنواره «چهل‌چراغ» شد. «کربلا جغرافیای یک تاریخ» محصول سازمان سینمایی سوره بود که موسیقی آن را مجید انتظامی ساخته و تهیه‌کنندگی آن را بهروز مفید بر عهده داشته است. ناسور
انیمیشن سینمایی «ناسور» ساخته کیانوش دالوند به تهیه کنندگی مشترک محمدحسین قاسمی و داریوش دالوند، همزمان با آغاز ماه محرم در سینماهای کشور اکران شده و تا پایان ماه صفر روی پرده سینما می ماند. شرکت پخش کننده این انیمیشن شرکت سینمایی نورتابان است. طراح پوستر اصلی «ناسور» حمید آروان است و در آن لحظه شهادت حضرت ابوالفضل (ع) را به تصویر کشیده و ایشان را در آغوش امام حسین (ع) نشان می دهد.  این انیمیشن چندی قبل عنوان بهترین انیمیشن جشنواره «غدیر» نجف در کشور عراق را به دست آورد و همچنین کیانوش دالوند کارگردان آن در چهاردهمین اجلاس بین المللی پیرغلامان تجلیل و با دریافت لوحی به عنوان هنرمند آئینی معرفی شد. انیمیشن سینمایی «ناسور» بر اساس منابع معتبری از جمله «نفس المهموم» تألیف شیخ عباس قمی و کتاب های «لهوف» و «آه» نوشته شده است. «ناسور» راوی جراحتی است که از شهادت مظلومانه امام حسین (ع) و یاران ایشان در دل همه آزادی خواهان جهان ایجاد شده است و واقعه کربلا در بخش اعظمی از داستان آن به تصویر کشیده می شود. هیهات
«هیهات» نیز روایتی است از چهار کارگردان سینما با بازی حمید فرخ نژاد، حامد بهداد، بابک حمیدیان، مینا ساداتی و آلا نجم که چهار روایت متفاوت از عاشورا دارند. اکران فیلم سینمایی «هیهات» از تاریخ 7 مهرماه در گروه سینمایی «آزادی» آغاز شده است.  حمید فرخ‌نژاد، حامد بهداد، مینا ساداتی، بابک حمیدیان، آلا نجم، بهاران بنی احمدی و خسرو شهراز از بازیگران فیلم محرم سینمای 95 هستند. این فیلم که محصول سازمان هنری رسانه‌ای اوج است همزمان با اکران در جشنواره مقاومت به رقابت با دیگر آثار این جشنواره می پردازد. این در حالی است که فیلم سینمایی «رستاخیز» به کارگردانی احمدرضا درویش درباره قیام اباعبدالله الحسین (ع) که از سال گدشته و پس از اکران در جشنواره فیلم فجر به دلیل عدم پوشاندن چهره بازیگر نقش حضرت عباس (ع) با مشکلات زیادی در اکران مواجه شده بود و با اما و اگرهای بسیاری همراه بود؛&nbsp; تاکنون در تعلیق اکران به سر می‌برد. پیش از این علی جنتی وزیر فرهنگ و ارشاد اسلامی اعلام کرده بود که این فیلم می‌تواند در سینماهای حوزه هنری بدون هیچ تغییری اکران شود.حجت‌الله ایوبی هم اعلام کرده بود که خوشبختانه به نقاط خوبی در مورد روشن شدن تکلیف این فیلم رسیدیم و با این وصف این فیلم به زودی اکران می‌شود. اما پایان بخش اکران این فیلم صحبتهای روز گذشته حجت‌الله ایوبی بود که گفت: فیلم سینمایی «رستاخیز» به دلیل وجود مشکلات مالی، حقوقی و خسارتی و به توافق مشترک نرسیدن با سازندگان فیلم از اکران ماه محرم جا مانده است و به این زودی‌ها نیز به اکران نخواهد رسید. در خلاصه داستان این فیلم آمده است: پس از مرگ معاویه، یزید به عنوانِ خلیفه‌ی مسلمین بر خلافت تکیه میزند و به والیِ مدینه نامه می‌نویسد که از حسین (ع) بیعت بگیرد. بُکیر ابن‌ِ‌ حُر که به عنوان پیکِ ویژه‌ی دربارِ دمشق انتخاب شده است مأمور رساندنِ نامه یزید به مدینه می‌شود. او که جوانی پُرشور و در جستجوی حقیقت است، در مدینه درمی‌یابد که حاملِ نامه‌ ایست که در آن به قتلِ حسین (ع) فرمان داده شده است. بُکیر در مکه با افکار و اندیشه‌های امام حسین (ع) آشنا می‌شود. مردم کوفه با ارسالِ نامه‌هایی بی‌شمار، حسین (ع) را به کوفه دعوت کرده‌اند تا در قیام علیه یزید، آن‌ها را یاری کنند. حر اِبن یزید ریاحی، به همراهِ بُکیر و دو هزار سوار از سوی عبیداله، مأمور می‌شوند به سمت کاروان حسین (ع) که به سمتِ کوفه در حرکت هستند بروند. کاروان امام حسین (ع) در شماری اندک، در کربلا به محاصره‌ی هزاران نفر از سپاهیان‌ دستگاه خلافت درمی‌آیند. در روز عاشورا، نورِ حقیقت بر چشمان‌ بکیر می‌تابد و... آرش آصفی، پوریا پورسرخ، حسن پورشیرازی، فرهاد قائمیان، بابک حمیدیان، بهادر زمانی، یاور احمدی فر، انوشیروان ارجمند، انوش معظمی، کوروش زارعی، محمود محکمی، سعید علیپور، امیر مولوی، علی جاویدفر، میرطاهر مظلومی، حمید جدیدی، قادر پزشکی، محمدرضا حق‌گو، علی عباسی، تورج فرامرزیان، بابک والی، رضا اکبری ارطه، ابراهیم سلطانی، خلیل الله خواجه نظام، پژمان جعفری سمرقندی، پرویز پورحسینی، شقایق فراهانی، مهتاب کرامتی، لیلا بلوکات، زهره حمیدی، سروش گودرزی، سیدجواد یحیوی، جمال سلیمان، طلحت حمدی، رضوان عقیلی، فواز سرور، داوود حسین، جواد الشکرچی، فادی ابراهیم بازیگران اصلی این فیلم تاریخی هستند.    منبع: تسنیم
