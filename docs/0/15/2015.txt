حواشی اردوی تیم ملی در کمپ مجهز ارمنستان
 تیم ملی فوتبال ایران بامداد نخستین روز مهر ماه برای برگزاری اردو راهی ارمنستان شد؛ اردویی که قرار بود چند ماه پیش نیز برگزار شود اما به خاطر مخالفت برخی مربیان و باشگاه‌ها لغو شد. بخش ورزشی تبیان   حالا کارلوس کی‌روش و شاگردانش 6 روزی است که در ایروان پایتخت ارمنستان در یک کمپ مجهز اردو زده‌اند و خود را برای 2 بازی حساس با تیم‌های ازبکستان و کره جنوبی آماده می‌کنند. البته در این اردو اکثر لژیونرها غایب هستند و کی‌روش با 17 بازیکن از لیگ برتر تیم را به ایروان برده و در این چند روز برخی از لژیونرها به اردو اضافه شده‌اند که از جمله آن‌ها مرتضی پورعلی‌گنجی و اشکان دژاگه بوده‌اند.
&nbsp;در حال حاضر تمرینات تیم ملی در کمپ مجهز ایروان که متعلق به تیم‌های ملی فوتبال ارمنستان است پیگیری می‌شود و متناسب با برنامه‌ریزی قبلی ملی‌پوشان گاهی 2 جلسه صبح و عصر و گاهی نیز یک جلسه تمرین می‌کنند. البته روز گذشته کی‌روش پس از چند جلسه تمرین پرفشار یک نوبت به بازیکنان استراحت داد و ملی‌پوشان اجازه داشتند کمپ را ترک کنند و برای گردش و خرید به شهر بروند.&nbsp;
نکته قابل توجه در اردوی ارمنستان رضایت و حسرت کی‌روش از امکانات کمپ ایروان است؛ همان کمپی که پیش از آغاز لیگ شانزدهم تیم استقلال در آن اردو زده بود. کمپ تمرین تیم ملی ارمنستان انواع و اقسام امکانات مدرن فوتبال را دارد. کمپ تمرینی 8 زمین تمرینی دارد که شامل 6 زمین چمن طبیعی و 2 زمین چمن مصنوعی است. زمینی هم که در اختیار تیم ملی قرار گرفته، زمین اصلی تمرینی آن‌هاست که چمن فوق‌العاده خوبی دارد و باعث شده تا کی‌روش و بازیکنانش ضمن ابراز رضایت از شرایط اردو حسرت بخورند که چرا در ایران تیم ملی یک زمین مناسب برای تمرین ندارد!&nbsp;
نکته عجیب دیگر حضور اشکان دژاگه هافبک تیم ملی در اردوی ارمنستان است. این بازیکن که در دیدار نخست تیم ملی در مرحله نهایی انتخابی جام‌جهانی مقابل قطر دچار مصدومیت شد و بازی با چین را از دست داد با توجه به شدت مصدومیتش به احتمال زیاد به دیدار با ازبکستان و کره جنوبی نمی‌رسد. اشکان دژاگه یک روز پس از پورعلی‌گنجی دیگر لژیونر قطری تیم ملی راهی ارمنستان شد و 2 روزی است که کنار دیگر ملی‌پوشان است. با وجود این‌که دژاگه هنوز مصدوم است و دوره درمان را طی می‌کند حضور او در اردو توجیهی ندارد اما در این چند سال کی‌روش نشان داده که شدیدا تاکید دارد دوره درمان و نقاهت بازیکنان مصدوم تیم ملی در اردو طی شود تا کاملا بر وضعیت بازیکن مصدوم اشراف داشته باشد.&nbsp;
در اردوهای قبلی نیز قطعا فوتبال‌دوستان به خاطر دارند که سرمربی تیم ملی با وجود مصدومیت نسبتا شدید بازیکنانی چون مهرداد پولادی، خسرو حیدری و ‌هاشم بیک‌زاده آن‌ها را به اردوی تیم ملی فرا می‌خواند و این مسئله باعث اعتراض مربیان باشگاهی برخی از این بازیکنان می‌شد. تمرین تیم ملی امروز نیز پیگیری می‌شود و قرار است فردا ملی‌پوشان ایران نخستین دیدار تدارکاتی‌شان را در ارمنستان برگزار کنند. در حالی که از ابتدا تصمیمی برای برگزاری بازی تدارکاتی در این اردو گرفته نشده بود اما حالا خبر می‌رسد کی‌روش تصمیم گرفته عصر فردا شاگردانش را به مصاف یکی از تیم‌های لیگ برتری ارمنستان بفرستد تا بازیکنان در شرایط بازی قرار بگیرند. هنوز نه از اسم حریف تیم ملی خبری هست نه از زمان دقیق برگزاری این بازی تا عملیات‌های ضد جاسوسی کی‌روش در اردوهای تیم ملی ادامه داشته باشد.    
منبع: اسپرت 

 