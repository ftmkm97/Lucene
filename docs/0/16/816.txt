آخرین مهلت برای سرزمین نور
 
فراخوان ارسال آثار ادبی و هنری در حوزه دفاع مقدس در دو بخش مردمی و حرفه ای به چهاردهمین دوره جشنواره ملی «سرزمین نور» اعلام شد. بخش فرهنگ پایداری تبیان   سیدمحمدیاشار نادری، دبیر جشنواره ملی «سرزمین نور» با اعلام فراخوان چهاردهمین دوره این جشنواره در رابطه آن گفت: جشنواره ملی سرزمین نور چهارده سال است که برگزار می شود و اکنون نیز فراخوان چهاردهمین دوره آن اعلام شده. شرکت در این جشنواره برای عموم آزاد بوده و جشنواره سرزمین نور در دو قسمت اصلی حرفه ای با عنوان «ققنوس» و بخش مردمی با عنوان «کاروان» برگزار می شود. بخش ققنوس شامل فیلم، نرم افزار چندرسانه ای، داستان، شعر، فیلم نامه، نمایشنامه، ژس و مستندات با موضوع دفاع مقدس و راهیان نور است. وی ادامه داد: بخش کاروان نیز شامل فیلم و ژس تلفن همراه، خاطره و متن ادبی با موضوع راهیان نور و دفاع مقدس بوده و امسال جانبازان، رزمندگان و آزادگان می توانند در بخش خاطره با بیان خاطرات و یا ارسال نامه هایی که در دوران دفاع مقدس نوشته بودند، در این بخش از جشنواره شرکت کنند. نادری به بخش های ویژه این دوره از جشنواره اشاره و بیان کرد: همچنین امسال بخش ویژه ای به نام «فرزند صالح» به این جشنواره اضافه شده است که شرکت کنندگان می توانند با دوربین تلفن همراه خود از مادران شهدا و نحوه تربیت فرزندانشان به مدت حداکثر پنج دقیقه، فیلم و مصاحبه تهیه کرده و برای ما ارسال کنند. وی به آمار تعداد آثار ارائه شده در جشنواره پیشین اشاره کرد و گفت: در سال گذشته که سیزدهمین دوره این جشنواره برگزار شد، 32 هزار و 500 اثر به دست ما رسید که مورد داوری قرار گرفت و از برگزیدگان آن هم زمان با اسفندماه سال 1394 در خرمشهر تجلیل به عمل آمد. نادری در مورد مهلت ارسال آثار به دبیرخانه افزود: آخرین مهلت ارسال آثار تا پنجم آذرماه است و بعدازآن، آثار داوری شده و اختتامیه هم زمان با روز ملی راهیان نور، 20 اسفندماه به مدت 10 شب در خرمشهر برگزارشده و از برگزیدگان با جوایز ارزنده تقدیر می شود، اما با توجه به استقبال مردمی پیش بینی کردیم که این مهلت تمدید شود. همه ساله 120 نفر از ارسال کنندگان اثر به این جشنواره برگزیده می شوند که به نام کاروان سفیران نور به مناطق جنگی اعزام خواهند شد و طی مراسم اختتامیه، تندیس و لوح جشنواره به همراه سکه بهار آزادی (بین یک تا پنج سکه به تناسب رتبه) به برگزیدگان اهدا می شود. این جشنواره با همکاری سپاه، بسیج، ارتش جمهوری اسلامی ایران، نیروی انتظامی، بنیاد حفظ آثار و نشر ارزش های دفاع مقدس، وزارت فرهنگ و ارشاد اسلامی و وزارت آموزش و پرورش برپا شده است و هر سال یکی از این نهادها میزبانی مراسم اختتامیه را برعهده می گیرد، اما تدابیر امسال به گونه ای است که هر شب یکی از این ارگان ها میزبان مجلس خواهند بود. در حال حاضر نیز قرار است که مراسم اختتامیه این دوره در خرمشهر برگزار شود، اما هنوز تصمیم نهایی در این رابطه گرفته نشده و ممکن است یکی دیگر از مناطق عملیاتی دفاع مقدس میزبان اختتامیه جشنواره باشد. داوطلبان می توانند آثار خود را از طریق سایت sarzaminenoor.ir به دبیرخانه جشنواره ملی سرزمین نور ارسال کنند و برای کسب اطلاعات بیشتر با شماره 02135949830 تماس بگیرند.    منبع: ایکنا
 