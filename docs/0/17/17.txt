ازبکستان پل رسیدن جوانان به جام جهانی
 تیم فوتبال جوانان ایران با برتری برابر یمن به مرحله بعدی رقابت های مسابقات قهرمانی آسیا صعود کرد. بخش ورزشی تبیان    &nbsp;آخرین دیدار مرحله مقدماتی تیم فوتبال جوانان ایران در گروه سوم شامگاه پنج شنبه برابر یمن برگزار شد که شاگردان امیرحسین پیروانی موفق شدند با نتیجه یک بر صفر حریف را شکست دهند. در دیگر دیدار این گروه که در صعود تیم ایران هم تاثیرگذار بود تیم های ژاپن و قطر به مصاف هم رفتند که ژاپنی ها به برتری 3 بر صفر دست پیدا کردند و با 7 امتیاز به عنوان تیم اول راهی مرحله بعد شدند و قطر حذف شد. به این ترتیب تیم ملی جوانان ایران روز دوشنبه و ازساعت 19:45 به وقت محلی در استادیوم ورزشی خلیفه با تیم ازبکستان مسابقه خواهد داد و اگر این بازی را به سود خود به پایان ببرد به جام جهانی صعود خواهد کرد.&nbsp; سرمربی تیم فوتبال جوانان ایران گفت که اگر شاگردانش دچار استرس نمی شدند می توانستند سه یا چهار گل به یمن بزنند. امیر حسین پیروانی گفت: «از شاگردانم به خاطر ارائه بازی منظم تشکر می کنم، آنها بسیار سازماندهی شده بازی کردند. بازیکنان 17 و 18 ساله همیشه در این رقابت ها استرس نهفته ای دارند و فکر می کردند که اگر نتوانند حریف خود را شکست دهند باید به خانه بازگردند.  در این بازی بدشانسی هم داشتیم و می توانستیم سه یا چهار گل به یمن بزنیم. این بازی را فراموش می کنیم و با تمام توان خود آماده بازی برابر ازبکستان در مرحله یک چهارم نهایی می شویم. باید با شاگردانم صحبت جدی داشته باشم؛ زیرا بازی بعدی ایران مقابل ازبک ها بسیار مهم و حیاتی است و باید آماده برد در آن بازی و صعود به جام جهانی باشیم.»     منبع: اسپرت 