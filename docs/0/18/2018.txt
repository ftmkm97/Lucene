مانور تبلیغاتی بختیار رحمانی با پیشنهاد قطری
 یکی از بازیکنان شاخص نقل وانتقالات لیگ شانزدهم بختیار رحمانی، بازیکن تراکتورسازی بود که این شاه ماهی صید باشگاه استقلال شد آن هم با مبلغی گزاف در حدود 2 میلیارد تومان! بخش ورزشی تبیان   &nbsp;البته علاوه بر مبلغ میلیاردی گفته می شد یکی از آپشن های درخواستی بختیار برای آبی پوش شدن پوشیدن پیراهن شماره 7 استقلال بوده که چند سالی بود بعد از رفتن فرهاد مجیدی بایگانی بود و بازیکنی جرات نداشت آن را بپوشد و باشگاه هم برای جلوگیری از واکنش منفی هواداران از اعطای آن به بازیکنان جدید و قدیمی خودداری می کرد. 
شرایط به گونه ای پیش رفت که علیرضا منصوریان، سرمربی جدید استقلال با کسب اجازه از فرهاد مجیدی و به دست آوردن دل هواداران پیراهن شماره 7 را هم برای بختیار گرفت اما ستاره کرمانشاهی آبی ها در 7 بازی نخست اصلا انتظارات را برآورده نکرد و حتی از ترکیب خارج و نیمکت نشین شد. درست از روزی که بختیار نیمکت نشین شد و فرشید اسماعیلی بازیکن جوان آبی ها و هم پستی او خوش درخشید شایعات درباره شماره 7 شروع شد و از فولاد خوزستان و تیم های قطری به عنوان مقصد احتمالی بختیار رحمانی یاد شد. 
همزمان با این شایعات سیدرضا افتخاری، مدیرعامل باشگاه استقلال از عزم جزمش برای کاهش قرارداد بازیکنان به خصوص ستاره های میلیاردی گفت و این مسئله هم مزید بر علت شد تا بحث جدایی بختیار در نیم فصل جدی تر شود. اتفاقی که اگر بیفتد شاید هر 2 طرف منتفع و راضی و خشنود شوند. باشگاه استقلال به خاطر فرار از یک پرداخت میلیاردی و بختیار به خاطر لژیونر شدن و رسیدن به یک پول بی دردسر، رویایی که پیش از آغاز لیگ شانزدهم نیز آن را در سر می پروراند اما در نهایت قید قطر را زد و به تیم استقلال پیوست.
&nbsp;البته هم بختیار و هم مسئولان باشگاه استقلال بحث جدایی را تکذیب می کنند اما به نوشته فارس، بختیار رحمانی، هافبک تیم فوتبال استقلال با پیشنهاد 2 باشگاه از کشور قطر مواجه شده است. مدیر برنامه های این بازیکن 2 روز پیش به کشور قطر سفر کرد و مذاکرات با 2 تیم در مورد این بازیکن را آغاز کرد که هافبک شماره 7 استقلال به شدت مورد توجه یکی از این 2 تیم قرار گرفته است. 
از سوی دیگر باشگاه ام الصلال تیم سابق پژمان منتظری خواستار به خدمت گیری بختیار رحمانی شده اما تیم دیگری که خواستار اوست، تیمی است که قبلا یک بازیکن کنونی شاغل در فوتبال ایران در این تیم بازی کرده است. از طرف دیگر تیمی که خواهان رحمانی شده قصد دارد یکی از بازیکنان آسیایی خود را کنار بگذارد و هافبک شماره 7 استقلال را به خدمت بگیرد. ظاهرا بختیار رحمانی در قراردادش با استقلال بندی را گنجانده که هرگاه پیشنهاد خارجی داشته باشد می تواند از جمع آبی پوشان جدا شود و البته بندهای مالی نیز در تصمیم گیری هافبک کنونی استقلال نقش موثری دارد. حال با توجه به مشکل مالی باشگاه و عدم رضایت کادر فنی و هواداران از بختیار رحمانی به نظر می رسد بهترین راهکار برای طرفین جدایی توافقی است تا نه سیخ بسوزد و نه کباب!
&nbsp;البته درباره بختیار رحمانی شایعه دیگری هم به گوش می رسد و گفته می شود بحث پیشنهاد خارجی و رفتن او به فولاد شایعه ای است که برخی رسانه های نزدیک به مدیربرنامه این بازیکن مطرح کرده اند تا با مانور دادن روی این قضیه موضوع نیمکت نشینی بختیار و دور ماندنش از تیم ملی فراموش شود و باشگاه برای حفظ او به تکاپو بیفتد و منصوریان هرچه سریع تر او را به ترکیب برگرداند.
همچنین فشار بازیهای بختیار رحمانی و نارضایتی هواداران از این بازیکن با این خبر کمی کاسته شود تا بختیار در صورت ماندن در استقلال بتواند راحت تر در ترکیب استقلال بازی کند.     منبع : اسپرت 
