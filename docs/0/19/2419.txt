آبشارهای زیبای هرمزگان
 خیلی از مردم تصور می کنند ، هرمزگان یک بیابان کویری نمکی بی آب و علف است که غیر از آب های خلیج فارس ، هیچ گونه منابع آبی در&nbsp;آن&nbsp; یافت نمی شود. تعجب نکنید اگر به شما بگوییم در این استان آبشارهای زیبا در کنار باغات مرکبات و درختان نخل وجود دارد که چشم انداز دلنشین و ویژه ای را تقدیم بازدیدکنندگانشان می کنند. به کوشش: علیرضا عابدینی- بخش گردشگری تبیان
   آبشار نمکی «مهران» آبشار نمکی در فاصله سه کیلومتری جنوب روستای « مهران» در بخش « کوخرد» شهرستان « بستک » در غرب استان هرمزگان و در محدوده گنبد بزرگ نمکی مهران در جنوب ایران واقع شده‌است. طول این آبشار در حدود 4 متر است و در داخل دره ای واقع شده است. آب آبشار پس از تشکیل آبشار و عبور از دره به رودخانه «مهران» واقع در شمال دره میریزد. دسترسی به این دره از طریق جاده ارتباطی بستک به بندرلنگه، بعد از عبور از روستای « اسو» امکانپذیر است. گنبد نمکی مهران دایره ای شکل و قطر آن در حدود 7 کیلومتر است. جاده ارتباطی بستک به بندرلنگه از وسط گنبد نمکی عبور میکند و آن را به دو بخش غربی و شرقی تقسیم میکند.    آبشار « تزرج »&nbsp; آبشار « تزرج » حاجی آباد در 175 کیلومتری شمال بندرعباس&nbsp; در جاده منتهی به روستای « برآفتاب » واقع شده است. تزرج یکی از نقاط کوهستانی این شهرستان می باشد که در جاده منتهی به روستای برآفتاب واقع شده است. آبشار تزرج، از ارتفاعات پیرامون روستا سرازیر می‌شود که یکی از زیباترین آبشارهای مناطق جنوبی ایران است. اطراف آبشار از نخل و گیاهان طبیعی پوشیده شده است.شما عزیزان میتوانید با وسیله نقلیه خود به راحتی تا کنار این آبشار بروید و از این منظره زیبا لذت ببرید و ساعات خوشی را سپری کنید.
در 17 کیلومتری جنوب حاجی آباد به سمت بندرعباس، جاده ای فرعی جدا می شود که پس از طی مسافت حدود 10 کیلومتر در جوار رودخانه حاجی آباد و ادامه مسیر از دوراهی «تزرج» به سمت راست به مسافت یازده کیلومتر به روستای «تزرج» خواهد رسید. این مسیر با گذر از روستای «معدنوییه» به محلی زیبا با نخلستان هایی انبوه و مردمانی خونگرم و اقامتگاهی وسیع منتهی می شود که در جوار آبشار زیبا و خروشان منتهی می شود. پلکانی سبز شما را به بالای آبشار هدایت می کند. در کنار آبشار آثاری از آسیاب های آبی که روزگاران نه چندان دور جهت تهیه آرد مورد استفاده قرار می گرفته، دیده می شود. منطقه حاجی آباد طبیعتی زیبا و دلنشین دارد. نخلستان هایی را می بینید که تا دوردست ها در حال تسبیح خدایند. در کوهپایه ها درختان صدر، کنار و انجیر به همراه گیاهان سرسبز، مناظری بکر و تماشایی ایجاد کرده اند.      آبشار پلکانی و فصلی « بِدو»&nbsp; &nbsp;این آبشار فصلی از ارتفاعات کوه « بدو » در شمال روستای«لمزان» واقع در 50 کیلومتری شمال غرب بندرعباس سرچشمه میگیرد. آب آبشار به صورت پلکانی به پایین میریزد. فاصله آبشار تا روستای لمزان در حدود 4 کیلومتر است و دسترسی به آن از طریق جاده خاکی به سمت شمال روستا قابل انجام است . وجود اشکال پلکانی منظم در این آبشار مناظر زیبایی خلق کرده است.      آبشار «شهر شیب»
 آبشار «شهر شیب» یکی از زیباترین و مرتفع‌ترین آبشار در شهرستان بشاگرد است .این آبشار در روستای «شهر شیب» واقع شده است.موقعیت طبیعی روستای «شهرشیب» دره ای است و رودخانه فصلی « انگهران» از مجاورت جنوب آبادی عبور می‌کند.
در منطقه بشاگرد به اکثر محل هایی که باغ باشد، شهر اطلاق می‌شود و موقعیت آبادی دره ای و دارای شیب است، لذا نام آبادی به شهرشیب معروف شده است. این آبشار تقریبا ۲۰متر ارتفاع دارد و هرساله گردشگران زیادی را جذب می‌کند.   آبشار « کِرون » آبشار «کِرون» در نزدیکی شهرستان رودان ، درمنطقه کوهستانی باد افشان و در 27 کیلومتری مسیر جاده رودخانه رودان واقع می باشد.رودان در قدیم به نام « رودکان » معروف بوده و وجه تسمیه آن، وجود رودخانه‌های متعدد و پرآب است. این منطقه یکی از مهمترین اماکن گردشگری شهرستان رودان به شمار می‌آید. پوشش گیاهی در این منطقه خرما و مرکباتی از قبیل لیمو و پرتقال است که جلگه ها و دشت های وسیعی را دربرگرفته است.   آبشار کوه نمک « خرسین »
 این آبشار از کوه نمک خرسین واقع در غرب شهرستان درگز از گنبد نمکی به پایین میریزد و مناظر زیبایی ایجاد کرده است. بخش « سیاهو » در فاصله ۱۹ كیلومتری محور بندرعباس-سیرجان و در ۷۵ كیلومتری شمال خاوری بندرعباس قرار دارد. در فاصله ۳ كیلومتری شمال باختری بخش « سیاهو» گنبد نمكی سیاهو واقع شده است و بخش اعظم آن را نمك تشكیل داده است که غارهای نمكی آن بسیار طولانی است. اشكال انحلالی نمك به صورت متنوع در این گنبد ایجاد شده است.      
منابع: سیری در ایران ، هرمز ، دولان ، وبگردها

 