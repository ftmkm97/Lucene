ایرانی ها پنجمین منبع درآمد گردشگری مالزی
 به گفته سفیر مالزی ایرانی ها نسبت به گردشگران سایر کشورها ، هزینه بیشتری برای گردش و خرید می کنند.   بخش گردشگری تبیان   به گزارش تبیان از ایرنا ؛ «راجا نور شیروان زین العابدین»، در آیین رونمایی از پوستر دهمین نمایشگاه بین المللی گردشگری تهران که با حضور 20 کشور از 18 تا 21 بهمن در محل دائمی نمایشگاه های تهران برگزارمی شود، عنوان کرد: ایرانی ها در مالزی نسبت به گردشگران سایر کشورها هزینه بیشتری برای گردش و خرید می کنند.
وی افزود: برای حمل و نقل هوایی گردشگران ایرانی علاوه بر هواپیمایی مالزی، خطوط هواپیمایی ماهان و ایران ایر همکاری خوبی با ما دارند.
شیروان زین العابدین اظهار کرد: مالزی در هر 9 دوره قبلی نمایشگاه تهران حضور داشته و در ابتدا فقط فضای یک غرفه 12 متری را در اختیار می گرفتیم ولی در چهارسال گذشته فضای غرفه ما به 42 متر افزایش یافت که عموما در آن سه محصول صنایع دستی، نساجی و محصولات معرف جاذبه های طبیعی مالزی عرضه می شود.
وی اضافه کرد: بر اساس آنچه از طریق سازمان های گردشگری اعلام شده است تعداد گردشگران در جهان 4 درصد افزایش پیدا کرده در حالیکه رشد اقتصادی جهانی فقط 5/2 درصد بوده است.اگر به این آمار توجه کنیم صنعت گردشگری در 15 سال گذشته عملکرد بهتری نسبت به اقتصاد جهانی داشته است. 
سفیر مالزی گفت: گردشگری مالزی در سال 1998 با 5/5 میلیون نفر گردشگر درآمدی معادل 1/2 میلیارد دلار داشت اما با توسعه زیر ساخت ها در این سال ها به جایی رسیده ایم که انتظار داریم در سال 2020 میلادی با 36 میلیون گردشگر در مالزی حدود 42 میلیارد دلار ارز وارد کشور شود.
وی افزود: در زمان حاضر صنعت گردشگری مالزی 40 میلیارد دلار به اقتصاد کشور من کمک می کند که این رقم 15 درصد درآمد کشور را شامل می شود، در سال 2015 گردشگری به تنهایی 13 درصد اشتغالزایی کشورم را موجب شده است.
شیروان زین العابدین یادآورشد: سازمان توسعه گردشگری مالزی در سال 1972 تاسیس شد و در سال 1992 به وزارتخانه فرهنگ و گردشگری ارتقا پیدا کرد؛ وزارتخانه ای که در کمتر از 25 سال آینده درآمدش از طریق این صنعت 20 برابر خواهد شد.
در آیین رونمایی از پوستر نمایشگاه دهم بین المللی ایران در هتل لاله تهران، برخی سفیران کشورهای خارجی حاضر در نمایشگاه، جمعی از فعالان گردشگری کشور، نمایندگان تشکل های مربوطه و مقام های سازمان میراث فرهنگی، صنایع دستی و گردشگری حضور داشتند.
  
www.irna.ir