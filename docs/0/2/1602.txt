ارتباط با کتابخانه ملی از طریق تلگرام
 با راه اندازی نرم افزار تلگرام کتابخانه ملی، از این پس اعضا می توانند با کتابداران مرجع ارتباط برقرار کرده و سوالات خود را از این طریق مطرح کنند. بخش کتاب و کتابخوانی تبیان
&nbsp;   &nbsp; مدیر کل اطلاع رسانی سازمان اسناد و کتابخانه ملی ایران روز شنبه گفت: به منظور ارائه خدمات مرجع به اعضا و پژوهشگران، علاوه بر خدمات مرجع حضوری و مرجع مجازی از طریق ایمیل و چت آنلاین، امکان تعامل کاربران با همکاران مرجع از طریق محیط تلگرام فراهم شد.
رضا شهرابی افزود: از این پس همه افراد برای تماس با کتابداران مرجع کتابخانه ملی و طرح پرسش های تخصصی خود می توانند از طریق نرم افزار تلگرام با شناسه @Asklibrarian تماس گرفته و سوالات خود را مطرح کنند.
وی ادامه داد: این دسترسی علاوه بر کانال تلگرام اداره کل اطلاع رسانی به آدرس https://telegram.me/etelaresaniiran خدماتی را به اعضا و کاربران کتابخانه ملی ارائه می کند، بنابراین کتابداران مرجع در اولین فرصت پاسخ کابران را آماده و برای آنها ارسال خواهند کرد.
مدیر کل اطلاع رسانی سازمان اسناد و کتابخانه ملی ایران توضیح داد: بخش مرجع در هر کتابخانه از مهمترین بخش های آن است زیرا در آن منابع مرجع نگهداری می شوند، منابع مرجع منابعی شامل اطلاعات کلی و عام در موضوعات مختلف هستند که از انواع آن می توان به فرهنگ ها، دانشنامه ها، منابع جغرافیایی، سالنامه ها و سالنماها و دستنامه ها اشاره کرد.
وی اضافه کرد: کارشناسان مسلط و آگاه بر منابع تالارها در هر تالار مرجع کتابخانه ملی(تالارهای چهارگانه منابع تخصصی) وجود دارند تا به سوالات اعضای کتابخانه به صورت حضوری پاسخ دهند.
به گفته شهرابی، علاوه بر حضور کارشناسان مرجع، از سال 1390 میز مرجع مجازی کتابخانه ملی هم راه اندازی شده که این میز در واقع نوعی خدمات مرجع الکترونیکی را شامل می شود تا اعضا بتوانند بدون حضور در محل کتابخانه و از طریق ایمیل یا چت آنلاین با کارشناسان این بخش درتماس بوده و لیست منابع مورد نیاز را برای تحقیق و یا مقالات منتشر شده در حوزه های موضوعی دریافت کنند.
وی با بیان اینکه آدرس صفحه مرجع مجازی در اینترنت http://www.nlai.ir/Default.aspx?tabid=2714 است، گزارشی از تعداد مراجعان به تالارهای مرجع کتابخانه ملی ارائه کرد.
مدیر کل اطلاع رسانی سازمان اسناد و کتابخانه ملی گفت: کارشناسان تالارهای مرجع در پنج ماه نخست سال 1395به چهار هزار و 804 سوال مراجعه کنندگان پاسخ داده اند که از این تعداد موضوع 368 سوال پژوهشی بوده است.
وی ادامه داد: همکاران بخش مرجع مجازی در همین مدت در مجموع 810 سوال را پاسخ داده اند که 375 سوال به صورت پست الکترونیکی، 183سوال به صورت چت و 252 سوال به صورت پیامک بوده است.    منبع: ایرنا
