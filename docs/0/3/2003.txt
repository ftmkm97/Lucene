جزئیات جشنواره های مجازی علوی، دفاع مقدس و مهر محرم اعلام شد
   نشست خبری جشنواره رسانه های علوی و دفاع مقدس (ویژه تولیدات دیجیتال) و برگزاری مسابقه جهانی ژس و فیلم «مهر محرم»، پیش از ظهر امروز سه شنبه 6 مهرماه در محل مرکز فناوری اطلاعات و رسانه های دیجیتال وزارت فرهنگ و ارشاد اسلامی در تهران برگزار شد. بخش ارتباطات تبیان &nbsp;    سعید شیرکوند معاون این مرکز یکی از ویژگی های سه جشنواره یاد شده را داوری مردمی آنها عنوان کرد و گفت: در این جشنواره ها مردم به آثار رأی می دهند و ما برای این آرا، وزن خاصی قائل هستیم و به آثار برگزیده توسط مردم در اختتامیه جشنواره ها جوایزی اهدا می شود. همچنین به کسانی که بیشترین مشارکت را در رأی دهی به آثار داشته اند، جوایزی اهدا خواهد شد. وی افزود: ویژگی دیگر این جشنواره ها اعطای «شناسه الکترونیکی محتوای دیجیتال» (شامد) به آثار برگزیده است که هدف آن صیانت از حقوق مالکیت معنوی آثار توسط پدیدآورندگان آنهاست. حائزین شامد با دریافت یک شماره یونیک برای آثارشان می توانند در صورت بروز هر گونه سرقت ادبی آنها، از طریق این شماره پیگیر حقوق تضییع شده آثارشان شوند. شیرکوند همچنین هدف از مشارکت دادن مردم را در داوری های این جشنواره ها، بالا بردن سطح سواد رسانه ای مردم عنوان کرد. در ادامه این نشست ابوالقاسم حبیبی دبیر جشنواره دائمی مقاومت و دفاع مقدس (ویژه تولیدات دیجیتال) و مدیرعامل موسسه رایان طلیعه، در سخنانی فضای مجازی را یکی از فرصت ها برای گسترش فرهنگ مقاومت عنوان کرد و گفت: این جشنواره از همین ایده و با همین هدف کلید خورد که در دو بخش داوری تخصصی و داوری مردمی برگزار می شود. به گفته وی، در بخش تخصصی آثاری که توسط افراد، مؤسسات و شرکت های حقیقی و حقوقی، تولید و از طریق سایت جشنواره به نشانی www.defamoghaddasmf.ir ارسال کرده اند، به داوری گذاشته می شوند. در بخش مردمی هم آثار توسط مردم و متخصصین به داوری گذاشته می شود. هدف از این جشنواره عمدتاً حضور حداکثری شرکت کنندگان است، چرا که اساساً این جشنواره به دنبال گسترش فرهنگ دفاع مقدس که متعلق به اقشار مختلف مردم بوده، است. حبیبی، داوری مردمی را در این جشنواره برجسته تر از داوری تخصصی عنوان کرد و گفت: تفاوت این داوری با داوری های متداول دیگر این است که مردم وارد جزئیات نرم افزار مربوطه می شوند و به هر کدام از آثار از حیث گرافیک، کاربری، محتوا و ... از یک تا بیست نمره می دهند. وی در عین حال از سازمان ها و نهادهایی که متولیان اصلی حوزه دفاع مقدس هستند، گلایه کرد و گفت: متأسفانه این ارگان ها درگیر روزمرگی و برگزاری همایش ها و یادواره ها هستند که اگر بخواهیم اولویت بندی کنیم، این مسائل در حال حاضر در اولویت های دست چندم هستند و اولویت امروز، پرداختن به تمام حوزه ها در فضای مجازی است. چرا بودجه هایی که آنها دریافت می کنند، خروجی ندارد و متناسب با این اعتبارات، از فرصت های اول رسانه ای یعنی فضای مجازی استفاده نمی کنند؟ به گفته حبیبی، جشنواره «مقاومت و دفاع مقدس» (ویژه تولیدات دیجیتال) از امروز فراخوان خود را اعلام کرده و در هفته دفاع مقدس سال ۱۳۹۶، اختتامیه آن با اعطای جوایز قابل توجه به برگزیدگان، برگزار می شود. وی که مدیرعامل مؤسسه آفرینش های غدیر نیز است، در خصوص جشنواره دائمی رسانه های علوی است، گفت: امسال سومین دوره این جشنواره از طریق ارسال آثار به سایت مربوطه به نشانی www.alavimf.ir برگزار می شود. این جشنواره از نظر شکلی اعم از برگزاری، داوری تخصصی، داوری مردمی، جوایز و ... همانند جشنواره قبلی است، اما طبیعتاً موضوع آن با آن جشنواره متفاوت و مرتبط با موضوعات حضرت علی (ع) است. در این نشست خبری همچنین میثم قدس پور دبیر مسابقه جهانی عکس و فیلم مهر محرم و مدیرعامل مؤسسه موج فرهنگ، در توضیحاتی درباره این مسابقه گفت: ما از حدود ۹ سال پیش مسابقه عکس مهر محرم را کلید زدیم و در سال گذشته هم اولین همکاری مشترک خود را با مرکز فناوری اطلاعات و رسانه های دیجیتال تجربه کردیم که اولین دوره فعالیت بین المللی این مسابقه بود، چرا که ما آثاری هم از خارج از کشور برای این جشنواره دریافت کردیم. به گفته وی، دومین دوره مسابقه فیلم کوتاه و عکس مهر محرم از امروز با انتشار فراخوانی در سایت www.mehremoharram.ir آغاز شده است که هدف از برگزاری این جشنواره، رشد و اعتلای فرهنگ عاشورایی در فضای مجازی به ویژه با استفاده از ظرفیت های به وجود آمده در راهپیمایی اربعین است. قدس پور افزود: این جشنواره در سه سطح استانی (سمنان)، ملی و بین المللی برگزار می شود که زمان ارسال آثار هم از امروز تا ۲۰ آذر (۱۰ ربیع الاول) است، آثار هم از ۲۰ آذر تا ۲۰ دی ماه داوری می شوند و مراسم اختتامیه مسابقه جهانی عکس و فیلم مهر محرم هم در دهه فجر امسال برگزار می شود. وی تصریح کرد: ما هم علاوه بر داوری تخصصی، داوری مردمی هم داریم. در دوره قبلی این مسابقه ۶۴۰۰ اثر به دبیرخانه رسیده بود و امیدواریم این تعداد امسال بسیار بیشتر از دوره قبل باشد. از کسانی که بیشترین مشارکت را در داوری این جشنواره داشته باشند، در آئیین اختتامیه تقدیر به عمل خواهد آمد.   منبع : خبرگزاری مهر
