اسرای روس قوای یزید شدند
 مطلبی که در پیش رو دارید ، خاطرات سفیر آلمان در دوره ناصرالدین شاه از مراسم تعزیه خوانی محرم می باشد. بخش تاریخ ایران و جهان تبیان   عزاداری سالار شهیدان به شیوه های نوین در عصر قاجار در عصر قاجار علاوه بر ترویج عزاداری محرم، شیوه های نوینی در برپایی مراسم سوگواری سالار شهیدان حضرت امام حسین (ع) پدید آمد که در دوره صفویه هم سابقه نداشت.  عزاداری ها در دوره ناصرالدین شاه با ساخت تکیه دولت به اوج خود رسید. در ماه های محرم و صفر، تهران عزاخانه حقیقی بود.  از هیچ نقطه ای صدای ساز و آواز برنمی خاست و مجلس سرور برپا نمی شد؛ دستکم 200 مجلس سوگواری در نقاط مختلف شهر تشکیل می شد و دسته های سینه زن روز و شب در حرکت بودند. از این مجالس سوگواری یکی، تعزیه خوانی بود که از دوره صفویه مسیر تکاملی خود را پیمود و در دوره قاجار به اوج شکوفایی رسید.  «سفری به دربار سلطان صاحبقران» تعزیه خوانی حتی مورد توجه مسافران و جهانگردان اروپایی نیز قرار گرفت و شرحی از آن را در خاطرات و سفرنامه های خود نوشتند. دکتر هینریش بروگش، ایلچی یا سفیر پروس (آلمان) در ایران در کتابش «سفری به دربار سلطان صاحبقران» مشاهدات خود را آیین تعزیه خوانی دهه اول محرم در دوره ناصرالدین شاه روایت کرده است: در روز 20 ژوئیه، مصادف با اول محرم، ساعت شش بعدازظهر ناگهان صدای شیپور در رستم آباد بلند شد. این شیپور تعزیه خوانان بود که شروع تعزیه را به اطلاع مردم می رساندند و از همه دعوت می کردند که در این مراسم شرکت کنند. بعد از چند بار شیپور کشیدن بچه ها نیز با کوبیدن دو قطعه چوب به یکدیگر شروع تعزیه را بار دیگر اطلاع دادند. اهالی ده قبلاً از سفیر و اعضای سفارت دعوت کرده بودند تا به تکیه برویم و تعزیه را تماشا کنیم. به همین جهت همه اعضا به اتفاق نوکران و مستخدمین به تکیه رفتیم. در آنجا غرفه ای را که مرتفع تر از قسمت های دیگر بود مخصوص ما فرش کرده، صندلی گذاشته بودند و می توانستیم به&nbsp; راحتی در آن بنشینیم و همه چیز را ببینم. صحن مسجد و تکیه مملو از جمعیت بود. مردها با کلاه های پوستی، یا شب کلاه و یا عمامه های سبز و سفید در کنار هم روی فرش نشسته بودند و زنان نیز که خود را در چادرهای سورمه ای رنگی پیچیده بودند قسمت دیگر تکیه را اشغال کرده بودند و با هم با صدای بلند حرف می زدند. مردی چماق به&nbsp; دست، انتظامات تکیه را به عهده داشت و به همه اشاره می کرد که در جای خود بنشینند. مرد دیگری خیکی از آب را بر دوش داشت و از آن خیک آب را در جامی فلزی می ریخت و به تشنه ها می داد. روحانی و پیش نماز مسجد رستم آباد پس از دقایقی چند وارد شد و بالای منبری که در صدر تکیه قرار داشت رفت و شروع به صحبت کرد. صدای گریه و شیون و زاری از زنان بلند شد. مردها هم که بعضی از آن ها مشغول کشیدن قلیان بودند گاهی قطره اشکی از چشمانشان سرازیر می شد. نوکرها که عقب سر ما ایستاده بودند اطلاع دادند که تعزیه از روضه شروع خواهد شد. برای تعزیه خوانان سکوی بزرگی را در وسط تکیه آماده کرده بود و کنار سکو چند گونی کاه دیده می شد که نوکرها می گفتند مردم آن را در سوگ شهادت امام مانند خاک بر سر خواهند ریخت. تعزیه خوانی برای قبله عالم و مادر شاه  روضه خوانی تمام شد و برای ما شربت، چایی و قلیان آوردند. مدتی به انتظار گذشت ولی تعزیه خوان ها هنوز نیامده اند. آن ها در نیاوران بودند و در آنجا برای قبله عالم و مادر شاه تعزیه می خواندند و قرار بود از آنجا حرکت کنند و به رستم آباد بیایند و تعزیه بخوانند. ساعتی دیگر به انتظار گذشت و سپس سر و صدایی بلند شد و به دنبال آن شیپورها به صدا درآمدند و معلوم شد که تعزیه خوان ها از راه رسیده اند. دسته? تعزیه خوان ها تشکیل می شد از یک تعزیه گردان (معین البکا) و دوازده نفر مرد و زن که عموماً صدای رسا و خوشی داشتند. دسته تعزیه خوان ها معمولاً پس از اجرای یک تعزیه بار و بساط خود را می بندند و به تکیه دیگری می روند تا در آنجا تعزیه بخوانند و معمولاً در هر شبانه روز چهار تا پنج نوبت مراسم تعزیه را اجرا می کنند. در هر دسته هر نفر نقش های خاصی را به عهده دارند؛ نقش زنان را هم مردان انجام می دهند و کسانی که در نقش مقدسین ظاهر می شوند پارچه سبزی را روی صورت خود می کشند و چهره شان را پشت آن پارچه پنهان می کنند. با آنکه من از حرف های تعزیه خوانان و اشعاری که می خواندند چیزی نمی فهمیدم مع هذا سخت تحت تأثیر صدای سوزناک و حرکات و ژست های آن ها و جوی که بر تکیه حکمفرما بود، واقع شده بودم. تماشاچیان مرد با کوبیدن بر سر و سینه خود فریاد و شیون می کردند و اشک می ریختند؛ حتی کسانی را در میان آن ها می دیدم که سنگی را از زمین برداشته بودند و با آن بر سینه خود می زدند و ناله می کردند و فریاد «یا حسین، یا حسین» می کشیدند. وقتی داستان به آنجا رسید که عده ای فرنگی که نماینده پادشاه فرنگستان بودند به خدمت امام رسیدند و تقاضا کردند که در رکاب حضرت با کفار بجنگند، نظر همه تماشاچیان متوجه غرفه ما شده بودند و مردم ما را نگاه و برانداز می کردند، ولی امام پیشنهاد کمک همه را رد کرد و با یاران خود آماده جنگ با کفار و شهادت شد. هنگامی که در جنگ، کفار به طرف بدن حضرت امام تیر رها کردند و از محل اصابت تیرها خون جاری شد، مردم سخت به هیجان آمدند و عده ای از جای خود برخاسته به طرف صحنه تعزیه رفتند و من نگران بودم که هیجان مردم حوادث ناگواری را پیش نیاورند. در این موارد غالباً کسانی که در نقش شمر، یزید و سایر کفار ظاهر می شوند زود از صحنه خارج می شوند که مبادا مورد حمله قرار گیرند. در ماه محرم بسیار اتفاق می افتد که بر اثر تهییج احساسات مردم، تعزیه خوان ها مورد حمله قرار می گیرند و آن قدر کتک می خورند که تلف می شوند. در تعزیه هایی که در دماوند خوانده می شد، سالی نیست که یک یا دو نزاع از این قبیل واقع نشود و تلفاتی به بار نیاید. در تمام شهرهای ایران و قصبات و دهات در دهه اول محرم، با برداشتن چادرهایی در میدان ها و مساجد و با سیاه پوش کردن در و دیوار آن ها تکیه برپا می کنند. مخارج این تکایا در پاره ای از موارد با مساجد و روحانیون محل است و گاهی هم افراد متدین و سرشناس هزینه تکایا را متحمل می شوند و نذر می کنند که در مجالس عزاداری به مردم چای و قلیان و شربت و حتی غذا بدهند و بسیاری از آن ها این کار را می کنند تا به مردم نشان دهند افرادی مومن و صحیح العمل هستند. پولداران و اشراف محلات گاهی در خانه های خود چادر می زنند و خانه را به&nbsp; صورت تکیه در می آوردند و در آن روضه و تعزیه می خوانند. از جمله محمدخان که در همسایگی ما باغ بزرگی داشت و از رجال ایران به شمار می رفت روی خانه خود چادر زده بود و هر شب در آنجا روضه خوانی و ذکر مصیبت برپا بود. شب هشتم محرم وزیر اعظم ناصرالدین شاه از کلیه اعضای سفارتخانه های خارجی مقیم تهران دعوت کرده بود که به منزل او بروند و مراسم عزاداری و تعزیه خوانی را مشاهده کنند. در وقت مقرر وقتی که وارد منزل وزیر اعظم شدیم، مشاهده کردیم همه اشخاصی که ظاهری بسیار ساده داشتند و حتی افراد مهم هم کمربندهای جواهرنشان معمولی خود را نبسته بودند. وزیر اعظم در صدر مجلس نشسته بود و با یکی از روحانیون عالی مقام آهسته نشستیم. پنجره ها و درهای تالار را به طرف حیاط مجاور که در آنجا مراسم عزاداری انجام می شد باز کردند. سقف حیاط را چادر زده بودند و فانوس های متعدد زیادی فضای حیاط را روشن می کردند. واعظی بالای منبر مشغول صحبت بودند؛ او در آغاز به طوری که مترجم ما می گفت در اطراف وقایع صحرای کربلا به طور کلی صحبت می کردند ولی بعد کتابی را باز کرد و سطور این کتاب اثر غریبی در حضار گذاشت و هنوز صحنه ای از آن را تمام نکرده بود که وزیر اعظم سر خود را تکان داد و در حالی که اشک از چشمانشان سرازیر بود مرتب می گفت: «وای وای.» دیگران نیز که در تالار نشسته بودند متأثر شده بودند و اشک از چشمان آن ها هم سرازیر بود. روضه خوانی در حدود یک ساعت به طول انجامید و در میان قسمتی از سخنان او حضار بلند شدند و من دیدم که وزیر اعظم هم بلند شد و دست هایش را رو به آسمان گرفت و به دعا مشغول شد. روضه تمام شد و آن روحانی از منبر پایین آمد و رفت و چند نفر تعزیه خوان و از جمله چند پسر بچه و چند مرد که لباس زنانه پوشیده بودند آمدند و روی سکوی مخصوص خود رفتند. آن ها طومارهایی در دست داشتند و از روی آن&nbsp; طومارها اشعاری را با صدای حزن انگیز می خواندند. در موقع خواندن این اشعار تمام حضار به گریه درآمدند و من که در نزدیکی وزیر اعظم نشسته بودم شاهد آن بودم که چگونه او به&nbsp; شدت می گریست و اشک مانند سیل از چشمانش جاری بود. در این مجالس معمول است که یک نفر روحانی قطعه پنبه ای را دست می گیرد و آن را نزد یک یک افرادی که در مصیبت کربلا می گریند می برد و اشک چشمان آن ها را پاک می کنند و این پنبه را که کاملاً مرطوب شده است بعداً با دست در شیشه ای فشار می دهد و از قطرات آن به عنوان تبرک و شفا استفاده می کنند. آن شب سه ساعت در منزل وزیر اعظم بودیم و بعد برخاستیم و با او خداحافظی کردیم. روز عاشورا ناصرالدین شاه از سفیر و اعضای سفارت دعوت کرد تا در مراسم تعزیه که در کاخ نیاوران (صاحبقرانیه) برپا می شد شرکت کنیم. آن روز صبح پس از صرف صبحانه با اسب از رستم آباد به طرف نیاوران حرکت کردیم. ما را به چادری هدایت کردند که در وسط باغ و نزدیک اطاقی که شاه برای تماشای تعزیه در آن می نشست، برپا شده بود. از داخل چادر میدان بزرگی را جلوی ساختمان قصر می توانستیم نظاره کنیم. جلوی ساختمان یک دسته از افراد ایل قاجار که از اقوام و خویشان شاه بودند پای برهنه ایستاده بودند و سینه می زدند. ریش سفیدی از قاجار که در وسط ایستاده بود برای آن ها نوحه می خواندند و دیگران گفته های او را به طور دسته جمعی تکرار می کردند و به سینه خود می کوبیدند. سینه زنی اصولا یکی از معمول ترین مراسم عزاداری در ایران است و بیشتر دستجات آن قدر با دو دست بر سینه می زنند که پوست آن کنده می شد. ناصرالدین شاه برای آنکه اهمیت عزاداری ماه محرم و اعتقاد خود را به این مراسم نشان دهد، دستور داده بود که عده ای از اعضای ایل قاجار که از خویشان نزدیک او بودند و مقامات مهمی را در دولت ایران داشتند پای برهنه روی زمین راه می رفتند و چای و قلیان می بردند یا آنکه چماقی را به دست گرفته بودند و مانند فراشان انتظامات را به عهده داشتند. در وسط میدان قسمتی را به وسیله نرده از دیگر قسمت ها مجزا کرده بودند و آنجا را به&nbsp; صورت صحرای کربلا در نظر تماشاچیان مجسم می کردند و در وسط این قسمت دو خیمه سبز رنگ به عنوان حضرت سیدالشهدا و خاندان او برپا کرده بودند و همین قسمت سکوی وسیع و مرتفعی قرار داشت که تعزیه خوان ها از روی آن تعزیه می خواندند. تعظیم کردن تمام کارکنان دولت و دربار در مقابل قبله ی عالم کمی بعد از آنکه در چادرهای خودمان نشستیم شاه برای تماشای تعزیه به اطاق مخصوص خود آمد. ما در مکانی نشسته بودیم که نمی توانستیم شاه را در آن اطاق ببینیم ولی از بلند شدن کلیه حضار و تعظیم کردن تمام کارکنان دولت و دربار این موضوع را فهمیدیم. بعد از ورود شاه مراسم تعزیه به این ترتیب شروع شد: قبل از همه مردی قوی هیکل وارد میدان شد که علامت بزرگ و مرتفعی را بلند کرده بود و آن را روی کمربند خود تکیه داده بود و سنگینی فوق العاده اش را تحمل می کرد. بعد از او مرد چهارشانه و بلند قدی وارد شد که او هم علامتی کمی کوچکتر در دست داشت و درویشی روی شانه او نشسته بود و اشعاری را در مدح پادشاه می خواند. به دنبال این دو نفر مرد دیگری به میدان آمد که خیک بزرگ آبی را بر دوش داشت و چهار پسر بچه را روی خیک بسته بود و بر شانه حمل می کرد و برای ما توضیح دادند که آن ها به این ترتیب خواسته اند بفهمانند که چگونه کودکان صحرای کربلا را در کنار آب از تشنگی هلاک کرده اند. بعد از این عده هشت نفر وارد میدان شدند که یک چهارچوبی را بر دوش حمل می کردند و روی این چهارچوب چیزی را شبیه قبر درست کرده بودند و به ما توضیح دادند که آن، سمبل قبر پیامبر اکرم اسلام است. روی قبر چندین طاق شال کشمیر کشیده بودند و چند شمع کافوری نیز روی آن روی در یک شمعدانی می سوخت. در دو طرف این قبر نیز دو نفر دیگر با علم و کتل حرکت می کردند. پس از این گروه در حدود چهل اسب که آن ها را سیاه پوش کرده بودند و زین و برگ مرصع زیبای داشتند وارد میدان کردند. کسانی که به این ترتیب وارد میدان شدند در گوشه ای در طرف راست اطاق شاه در دو صف ایستادند. طولی نکشید که عده ای از مردان با سر و روی مجروح و خون آلوده که فقط پارچه سفیدی روی شانه خود انداخته بودند، وارد شدند. این عده که در حدود هفتاد و دو تن می شوند، یاران حضرت محسوب می شدند که به شهادت رسیدند. پشت سر آن ها اسب سفیدی وارد میدان شد که تیرهایی بر بدن و زین آن زده بودند و خون از محل تیرها جاری بود. این اسب، به نام ذوالجناح، همان اسبی بود که امام سوار بر آن در صحرای کربلا به شهادت رسیده بود. بعد از آن در حدود 50 تن که لباس عربی بر تن و چوب هایی مانند نیزه در دست داشتند به میدان آمدند که آن ها گروهی از سربازان عمر سعد به شمار می رفتند. در این موقع بدل امام، که لباس سفید بلندی بر تن داشت و پارچه سبز رنگی روی صورت انداخته بود، به اتفاق اهل بیت به میدان آمد. در وسط میدان که ما از آن دور بودیم و درست نمی توانستیم صحنه هایش را تماشا کنیم، صحبت ها و گفت وگوهایی رد و بدل شد و سپس امام با حمله عده ای از قوای یزید و توسط شمر به شهادت رسیدند. بلافاصله صدای شیون و گریه حضار بلند شد و به&nbsp; راستی از چشمان همه اشک جاری بود. طولی نکشید که تماشاچیانی که در پایین قصر ایستاده بودند از روی خشم و غضب به سوی شمر و قوای یزید سنگ پرتاب کردند. بالاخره فراش های حکومتی خود را به میدان رساندند و مانع از ژس العمل تماشاچیان شدند. این ژس العمل ها تقریباً در بیشتر تعزیه ها دیده می شود و به همین جهت افراد اندکی حاضر به ایفای نقش قوای کفار و یزید هستند. یک سال در زمان فتحعلی شاه که کسی حاضر نبود چنین نقشی را به عهده بگیرد با آوردن عده ای از اسرای روس آن ها را وادار به این کار کردند که در پایان کار البته با سنگباران مردم مواجه شدند و همه پا به فرار گذاشتند. صدای گریه و شیون حضار  تعزیه روز عاشورا در حضور ناصرالدین شاه با آتش زدن خیمه هایی که در وسط میدان برپا شده بود و دشت کربلا را تصویر می کرد، به پایان رسید. هنگامی که خیمه ها را آتش زدند و قوای یزید به طرف آن ها حمله ور شدند، بار دیگر صدای گریه و شیون از تمام حضار بلند شد. هنرنمایی بزرگ تعزیه خوان ها در این موقع مجسم کردن سرهای بریده و بدن های بدون سر یاران امام بود. عده ای از تعزیه خوان ها بدن های خود را به این منظور زیر خاک کرده بودند و فقط سرشان بیرون بود و عده ای سر خود را مخفی کرده بودند و بدن هایشان در معرض دید قرار داشت، این چنین سرهای بدون بدن و بدن های بدون سر را نشان مردم می دادند و البته این کار در گرمای شدید تابستان کار دشواری به شمار می رفت. در پایان یک نفر که صدای قوی و بسیار بلندی داشت خطبه ای را قرائت کرد.    منبع: سایت تاریخ ایرانی

 