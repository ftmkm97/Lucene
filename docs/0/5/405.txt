دیپورتی های جم چه کسانی هستند؟
 در روزهای گذشته نامه ای منسوب به مدیر شبکه ماهواره ای جم منتشر شده بود که در آن از تعدیل و تغییر وضعیت نیروهای دفتر آنتالیای این شبکه به دلیل کیفیت پایین محصولات تولیدی سخن گفته شده بود. فرآوری: منیژه خسروی-بخش سینما و تلویزیون تبیان   حالا خبر رسیده که عطف به آن نامه با تعدادی از دست اندرکاران فیلم ها و سریال های جم تسویه حساب شده و به نوعی عدم نیاز آنها اعلام شده است. از جمله این دست اندرکاران سعید ابراهیمی فر و عباس مرادیان(کارگردان)، میثم لهاک و مهسا کرمی(بازیگران سریال رولت) و بهارک فرامرزی دستیار کارگردان هستند.جالب اینجاست که همزمان با این تعدیل نیرو،مدیریت این شبکه پرحاشیه رایزنی های تازه ای برای جذب نیرو از داخل آغاز کرده که با توجه به برخورد پیش آمده با همکاران قبلی، مشخص نیست این رایزنی به نتیجه برسد یا نه. ماجرای یک نامه   آخر هفته پیش نامه مدیر شبکه جم در رسانه ها دست به دست شد که در آن بوضوح از کیفیت تولیدات این شبکه اعلام نارضیاتی داشت. در متن این نامه که با امضای سعید کریمیان مدیر مجموعه شبکه های «جم» توسط شماری از رسانه ها منتشر شده، این موضوع مورد تاکید قرار گرفته که عدم وجود سناریو و عدم وجود ظرفیت تولید، آنها را وادار به قطع همکاری کرده است. بنابراین در ماه های پیش رو، عوامل طرف قرارداد با این شبکه ماهواره ای یک به یک بیکار و آواره ترکیه خواهند شد؛ عواملی که درآمدهای کلانی نداشتند و همه امیدشان به قراردادهای بلندمدتی بود که در زمان آغاز همکاری با این شبکه، وعده اش را دریافت کرده بودند. ناکامی جم در جذب چهره ها  حالا خبر رسیده که عطف به نامه میدر شبکه جم با تعدادی از دست اندرکاران فیلم ها و سریال های این شبکه تسویه حساب شده و به نوعی عدم نیاز آنها اعلام شده است. از جمله این دست اندرکاران سعید ابراهیمی فر و عباس مرادیان(کارگردان)، میثم لهاک و مهسا کرمی(بازیگران سریال رولت) و بهارک فرامرزی دستیار کارگردان هستند برخی رسانه ها سال گذشته از جذب و عقد قرارداد با بیش از 100 فعال سینمایی و تلویزیونی خبر داده بودند اما در نهایت شمار بازیگرانی که به این شبکه پیوستند، لیست آنچنان طولانی و پروزنی نبود. چکامه چمن ماه، صدف طاهریان، رابعه اسکویی، بهارک صالح نیا، پردیس افکاری و مانی کسراییان، رامسین کبریتی، بهناز سلیمانی و هرمز سیرتی در کنار مهدی مظلومی کارگردان تلویزیون و یکی-دو کارگردان نه چندان مطرح دیگر، عمده چهره هایی بودند که به شبکه جم پیوستند. در عین حال، خبر پیوستن عوامل فنی نظیر فیلمبردار، گریمور، تدوینگر و... به واسطه آنکه عمدتاً بر خلاف بازیگران چهره نشده اند، به گوش نمی رسد؛ اما ، این موج ها در حال بردن گروه وسیعی بود که تنها مهاجرت بازیگران نمود پررنگی می یابد. سرنوشت تلخ در انتظار بازیگران  انتشار یک نامه با امضای مدیر شبکه «جم تی وی» خطاب به بازیگران و عوامل طرف قرارداد با این شبکه، مبنی بر عدم برخورداری این شبکه از ظرفیت مالی و تولیدی لازم برای استمرار خدمت گرفتن آنها و تاکید بر تسویه حساب در پایان قراردادشان با این شبکه، به منزله بسته شدن درها برای گروهی از بازیگران و عوامل تولید است؛ واقعه ای که ضربه جبران ناپذیری به چهره های پیوسته به این شبکه ماهواره ای خواهد زد. شبکه «جم تی وی» ضربات متعددی به فضای فرهنگی کشور وارد کرد و جذب بازیگران تلویزیون و سینمای ایران به همراه شماری از عوامل فنی و قرار دادنشان در مسیری که بازگشت به ایران را دشوار می نماید، یکی از این ضربات بود.   افشاگری بی سابقه مدیر تولید «جم» چند ماه پیش از این که نامه مدیر شبکه جم رسانه ای شود، علی یارمهدی که مدتی با این شبکه همکاری داشته حقایقی تلخ از پشت پرده جم روایت کرد و اتفاقا درباره آینده بازیگران ایرانی هشدار داد. او با اسم برده از یک سریال و بازیگرانی که در آن حضور دارند گفته بود وقتی کسی برای دستمزدش اقدام کند براحتی حذف می شود:« یکی از اتفاقات عجیبی که برای این سریال افتاد، این بود که هر زمان که با بازیگری به مشکل مالی برخورد می کردند، کاراکتر وی را در داستان سریال به قتل می رساندند و از این طریق به حضور وی در سریال پایان می دادند! اتفاقی که برای من هم افتاد.من در این سریال هم دستیار تولید بودم و هم بازیگر. بنابراین پس از اینکه من هم حدود شش پلان در این کار بازی کردم، پولم را ندادند و نقشی را که من بازی می کردم، به گونه ای در داستان به قتل رساندند تا از قصه خارج شود. داستان سریال هم درباره یک بوکسور جوان به نام بهرام است که در ایران به دلیل مشکل مالی یک نفر را به قتل رسانده و به اعدام محکوم می شود. در این بین همسرش از وی جدا شده و به ترکیه رفته و با مرد متمولی ازدواج می کند. بهرام عفو خورده و از زندان که خارج می شود، متوجه این اتفاقات شده و به ترکیه می رود و ماجراهایی برایش پیش می آید و درگیر مافیای مواد مخدر و الماس می شود.» کفگیر جم به ته دیگ خورده! یارمهدی در میان گفته هایش، برخی از مشکلات مالی این شبکه را نیز عنوان کرده بود از جمله اینکه در شبکه جم تعدیل نیرو صورت گرفته و کارمندان بسیاری اخراج شده اند:« مهمتر اینکه آدم هایی را در اداره بیمه و مالیات دارند که به محض اعزام مأمور جهت بازرسی از محل دفترشان، به آنها اطلاع داده و آنها نیز ساختمان را خالی از سکنه می کنند. بدین معنی که اساس کار آنها بر مبنای کلاهبرداری است. ضمن اینکه یکی از شرکت های ترکیه در ساخت فیلم با آنها همکاری کرد و به دلیل اینکه پول خود را دریافت نکرده بود، به دولت شکایت کرد و توانست بخشی از پول خود را دریافت کند. از این رو کریمیان و گروه شبکه های جم وجهه خوبی در ترکیه ندارند.من فکر نمی کنم که این شبکه های تلویزیونی بتوانند در راهی که پیش گرفته اند، موفق باشند و به زودی شاهد تعطیلی تک تک این شبکه ها خواهیم بود. با اطمینان می گویم به واسطه نگرش مدیران این شبکه های تلویزیونی، در آینده نزدیک به دلیل مشکلات مالی تعطیل خواهند شد.» این پیش بینی با نامه مدیر گروه شبکه های جم رنگ واقعیت گرفته است.    منابع: روزان / تابناک/ بانی فیلم
