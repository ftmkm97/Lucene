بارگاه منتسب به حضرت علی(ع) در مزار شریف
 &nbsp; «مزار شریف»، از شهرهای مورد توجه مردم افغانستان به ویژه شیعیان، بارگاهی را جای داده که بنابر برخی روایات منتسب به حضرت علی(ع) است. بخش سیاست تبیان   &nbsp; «مزار شریف»، از جمله شهرهای مورد توجه مردم افغانستان به ویژه شیعیان این کشور است که با جمعیتی بالغ بر پنجاه هزار نفر مرکز یکی از استان های شمال افغانستان است.
نام اصلی مزار شریف، «خواجه خیران» است که اکنون یکی از روستاهای توابع بلخ است، اما به مرور زمان با شکل گیری این باور میان مردم که پیکر مطهر حضرت امیرالمومنین علی(ع) در این شهر به خاک سپرده شده، خواجه خیران به «مزار شریف» تغییر نام داد.
در کتاب تاریخی «مزار شریف»، حافظ نور محمد، مولف آن با استناد به کتب تاریخ نقل می کند، چون ابومسلم مروزی خراسانی، رمضان سال 129 هجری به طرفداری خاندان نبوت از قریه سفیدج مرو، قیام کرد و در مبارزه با بنی امیه شکست های سنگینی را به آنها تحمیل کرد، خدمت امام جعفر صادق(ع) عرض کرد، اگر امام به مسند خلافت راغب باشند، این کمترین سپهسالار و خدمتگزار شما خواهم بود.
حضرت فرمودند: از ما هرکس خروج کرده، به شهادت رسیده، بنابراین ما را به حکومت و خلافت رغبتی نیست و به قاصد فرمودند: «به ابومسلم بگو اگر می خواهد، در این خاندان خدمت شایسته ای بجا آورد، پیکر مبارک جد بزرگوارم، را که در صندوقی در نجف اشرف مدفون است، به بلخ انتقال دهد تا فتنه بنی امیه بخوابد و دولت آنها منقرض شود».  &nbsp;                
بالطبع هدف امام محفوظ نگهداشتن پیکر مطهر حضرت علی(ع) درصورت طولانی شدن جنگ و تشدید نبردها و دست به ست شدن برخی بلاد از دستبرد بنی امیه و دست اندازی به پیکر مطهر امام بود.
ابومسلم پس از دریافت پیام امام دستور اتخاذ تدابیر لازم را داد. پس یارانش صندوق را مخفیانه از نجف به مرو منتقل و در محلی بنام کوه نور از آن مراقبت می کنند تا بعد آن را به بلخ منتقل کرده و در قریه خواجه خیران، در سه فرسخی شرق بلخ مخفیانه به خاک سپارند.
جنگ و مبارزه با بنی امیه و تمشیت امور بنی عباس و مرگ نابهنگام، ابومسلم را از انتقال پیکر مطهر یا اعلام خاکسپاری آن حضرت در بلخ بازداشت، لذا مزار آن حضرت ناشناخته ماند و براساس برخی روایات وقتی هارون الرشید دریافت حضرت در نجف اشرف به خاک سپرده شده، ساخت و سازهایی حوالی آن انجام داد.
در سال 530 هجری سلطان سنجر سلجوقی نامه ای دریافت می کند که امام در آن به انتقال پیکر مطهر جدشان امیرمومنان و خاکسپاری ایشان در خواجه خیران اشاره می کرد.
همچنین روایت شده چهارصد نفر از سادات و بزرگان بلخ یک شب حضرت را در نزدیکی خیران خواب دیدند که می فرماید: «سالهاست اینجا هستیم و کسی مطلع نیست، به سلطان بگویید، مزارمان را ظاهر سازد تا مردم به زیارت بیایند».
پس از یافتن دفتر ابومسلم و اطلاع از خواب سادات، امیر قماج -والی بلخ- دستور داد، تحقیقات لازم انجام شود. علیرغم مخالفت برخی از علمای بلخ حفاری در «تل علی»، تپه ای در خیران آغاز شد.
اندکی بعد گنبد کوچکی با دریچه ای فولادین که قفل نقره خورده بود، ظاهر شد. همه شادمان شدند. با جمعی از علما قفل و دریچه را گشودیم. به گواه شاهدان&nbsp; صندوقی فولادین دیدند که روی آن یک جلد قرآن، یک تخت سنگ و شمشیری بزرگ نهاده شده بود و روی سنگ عبارت «هذا قبر ولی الله علی اسدالله» حک شده بود. &nbsp;                
وقتی صندوق باز شد، پیکر مطهر حضرت سالم و ایمن از هرگزند گذر زمان دیده می شد، اما آثار زخم ابن ملجم ملعون بر پیشانی مقدس ظاهر بود. بعضی چون این صحنه را دیدند، قالب تهی کرده، بیهوش شدند. 
صدای تکبیر مردم که نذرها و قربانی های می کردند، شنیده می شد. سلطان سنجر نیز برای عتبه بوسی آمده بود. وی پس از زیارت پنجاه هزار دینار زر سرخ تقدیم کرد و درصدد انتقال صندوق به مرو و خاکسپاری پیکر مطهر در مرو و بنای بارگاهی درخور در آنجا شد که با مخالفت علما و مردم همراه شد.
پس از مخالفت با انتقال پیکر مطهر حضرت به مرو، سلطان سنجر با اینکه قصد بنای بارگاهی درخور در خیران را داشت، ولی جنگ و اسارت به دست غزان و رخت بربستن از دنیا در سال 552 هجری مانع بنای بارگاه شدند و سلطان به بنای خشتی کوچکی اکتفا کرد.
حمله مغول ها که با قتل و کشتار و غارت و چپاول و ویرانی مناطق مسکونی از جمله اماکن متبرکه همراه بود، اهالی خیران را واداشت، برای حفظ روضه متبرکه از دست اندازی مغول، بنای خشتی سنجر را خراب کرده و نشانه های آن را از بین بردند و آنجا را همان «تل علی» بخوانند.                
بدینگونه تمام آثار بارگاه محو شد. «حبیب السیر» و «روضة الصفا» روایت می کند، در سال 885 هجری شمس الدین محمد، از نوادگان بایزید بسطامی در هند به کتابی تاریخی برخورد می کند که از تالیفات دوران سلطان سنجر بود و چون مولف به تفصیل خاکسپاری پیکر مطهر حضرت را نقل کرده بود، آن را به «میزرا بایقرا»، برادر سلطان حسین بایقرا و حاکم بلخ پیشکش می کند.
حاکم بلخ اعیان شهر را فراخوانده، جستجو برای یافتن مزار را آغاز می کند. مزار حضرت و تخت سنگی که روی آن نوشاه شده بود: «هذا قبر اسد الله الغالب اخ رسول الله علی ولی الله» با اندکی کاوش در مکان سابق آشکار می شود.
حاکم بلخ موضوع را به سلطان اطلاع می دهد. سلطان حسین برای زیارت به بارگاه مشرف می شود. وی در راه رسیدن به بارگاه شعری زمزمه می کرد که ثنای امیرمومنان و خرد و حقیر بودن خویش سروده بود و با این بیت پایان می یافت: بر درت آمد گدای بینوا سلطان حسین&nbsp;&nbsp;&nbsp;&nbsp; رحم کن برحال این مشتاق ای شاه کرم &nbsp;نقل است، سلطان حسین پس از زیارت از مرض قولنج شفا می یابد. او بارگاهی بنا می کند و برای آبادانی منطقه ساختمان های متعدد و بازاری بنا می کند و صد خانوار از اعیان هرات را در این نقطه اسکان می دهد. سپس شعبه ای از رودخانه&nbsp; بلخ بدانجا می کشد که به نهر شاهی معروف می شود. وی این نهر را وقف روضه&nbsp; متبرکه کرده و تولیت بارگاه را به سید تاج الدین اندخوئی می سپارد.
در ادامه آبادانی منطقه سلطان حسین نهر خضر آباد، وقف سلطان سنجر را که خشک شده بود، لایروبی و حفر مجدد می کند. مردم چون احیای نهر و جریان آن را دیدند، از مناطق اطراف به این منطقه آمده و با بنای خانه و محل کسب و کار ساکن این منطقه می شوند و سنگ بنای شهر «مزار شریف» امروزی را بنا می نهند.
هریک از سلاطین و حاکمان پس از سلطان حسین، به نوبه خود و براساس توان و قدرت بارگاه را تعمیر و ترمیم کرده بروسعت آن می افزایند. مثلا عبدالمومن خان بن عبدالله خان ازبک، یازدهمین امیر شیبانی، گنبد بارگاه را می سازد و ولی محمد خان بن جانی خان، دومین امیر سلسله جانی تزیینات داخل روضه و بارگاه را انجام داد و باغ هایی اطرافش بنا می کند.
همچنین وقتی زلزله بلخ گنبد بارگاه را تخریب کرد، محمد مقیم خان بن سبحان قلی خان، حاکم بلخ گنبدی دیگر بنا می کند که تا امروز پابرجاست. کاشی کاری بارگاه نیز در سال 1287 هجری در زمان حکومت امیرعلم خان، توسط استاد سمیع سمرقندی انجام می شود.                
نظری در باب خاکسپاری پیکر امیرمومنان در مزار شریف
اگرچه قصد نداریم، در این مطلب روایات تاریخی سینه به سینه نقل شده تا زمان حال را رد یا تکذیب و باورها و اعتقادات دوستداران امیرمومنان و اهل بیت در این منطقه را متزلزل کنیم، اما این بمعنای پذیرش و تایید این روایات نیست که در مواردی به دور از عقل و منطق است، به خصوص آنجا که نقل شده، امام صادق دستور نبش مزار جد بزرگوراش را می دهند، درحالی که بعید است، امام با این عمل موافقت کند، چه رسد به دادن فرمان آن.
افزون برآن مزار حضرت در آن زمان کاملا مخفی بود و جز امام و نزدیکان و خواص خاندان عصمت کسی از مکان آن اطلاع نداشت و ظهور مزار بنابه قولی در زمان حضرت صادق(ع) حادث شده بود. «منصور دوانیقی به حضرت عرض کرد، ابومسلم مروزی می خواهد درباره&nbsp; مزار حضرت علی(ع) سوال کند. حضرت در پاسخ محل مزار را آشکار می کند.
در روایتی دیگر نقل شده، این رخداد در دوران امامت حضرت کاظم و زمانی حادث شد که هارون در شکار آهو بود که مشاهده می کند، شکار به تپه ای در غری، نجف امروزی پناه می برند و بازها و سگ ها از تعقیب شکار منصرف می شوند، هارون سبب را پرسید. گفتند: از پدران ما رسیده که پیکر مطهر حضرت علی(ع) در این محدوده به خاک سپرده شده است. 
هارون از امام کاظم(ع) در این باره سوال می کند، ایشان تصدیق می کنند. برخی نوشته اند، هارون پس از فرمایشات امام، دستور حفر تپه و نبش مزار حضرت را داد. وقتی پیکر زخمی امام را دید، قدم مبارکش را بوسید و در احترام آنجا کوشید و بنایی ساخت و مرتب به زیارت آنجا می رفت.
از روایت اول برداشت می شود، ظهور مزار در زمان منصور حادث شده، نه قبل از خلافت بنی عباس و در آن برهه بنی امیه منقرض شده و خطر نبش قبر در بین نبود. 
افزون برآن انتخاب بلخ با فاصله بسیاری که با مدینه دارد، با قصد اینکه مجدد پیکر مطهر حضرت به مدینه بازگردانده شود، به دور از عقل و منطق است.
لذا شیعیان و محققین و علمای اهل سنت متفق القول هستند، پیکر مطهر حضرت در نجف اشرف به خاک سپرده شده و به جای دیگری منتقل نشده است. ما براین باوریم، صرف نظر از صحت سقم&nbsp;روایات فوق&nbsp;و صرف نظر از آرمیدن پیکر ادمی در دل خاک به ویژه انسان های&nbsp;برگزیده خدای متعال، ائمه معصومین که نه از جنس خاک، بلکه آسمانی و بهشتی اند، 
آنچه مهم می نماید، عشق و ارادت به اهل بیت و ائمه معصومین است، احساسی که مردم افغانستان شیعه و&nbsp; سنی بارها آن را ابراز&nbsp;کرده اند.