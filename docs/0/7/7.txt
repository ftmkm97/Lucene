سر شکستن کی تمام می شود ؟
 انگار حادثه و حواشی برای دیدارهای پرسپولیس در اهواز تمامی ندارد. فرآوری: رضا رستگاری-بخش ورزشی تبیان    &nbsp;هنوز حوادث عجیب و فاجعه آمیز دیدار استقلال اهواز و پرسپولیس در ورزشگاه تختی این شهر به فراموشی کامل سپرده نشده است که روز پنج شنبه نیز این شهر آبستن حوادثی عجیب و غیر فوتبالی بود؛ البته این بار در ورزشگاه غدیر اهواز.  در مورد حواشی دیدار استقلال اهواز و پرسپولس که اواخر لیگ&nbsp; فصل گذشته در ورزشگاه تختی اهواز بوقوع پیوست به اندازه کافی به آن پرداخته شد و کمیته انضباطی فدراسیون فوتبال احکامی را نیز صادر کرد اما انگار جریمه ها و صدور این احکام برای جلوگیری از تکرار چنین حوادثی در اهواز چندان تاثیر گذار نیست. باران سنگ به سمت بازیکنان پرسپولس از عجیب ترین حوادثی بود که هرگونه امنیتی را برای بازیکنان پرسپولیس سلب کرده بود و اگر چند بازیکن استقلال اهواز با کدخدامنشی جو ورزشگاه را آرام نمی کردند معلوم نبود چه سرنوشتی حاکم می شد. اما عجیب ترین اتفاق آن تنش بزرگ هجوم تماشاگران به داخل زمین بعد از سوت پایان بازی بود که حتی بازتاب هایی هم در رسانه های خارجی به همراه داشت.  به هر حال یک بار دیگر شرایط به شکلی دیگر در اهواز تکرار شد تا رئیس کمیته انضباطی، جریمه را تنها راهکاری برای جلوگیری آن نداند. به گزارش تسنیم اسماعیل حسن زاده رئیس کمیته انضباطی فدراسیون فوتبال در این خصوص می گوید: «اگر جریمه نقدی تاثیرگذار نباشد، راهکارهای دیگری در نظر گرفته می شود که محرومیت از بازی خانگی و بازی در یک شهر دیگر از جمله آنها است.» حسن زاده ادامه داد: «اگر حتی هر کدام از سه گزینه اعمال شود، باز هم بازدارندگی آنها صد درصد نیست. بنابر این باید کارهای دیگری هم صورت بگیرد. در واقع همه باید دست به دست هم بدهند تا شرایط خوبی حاکم باشد. بازدارندگی کامل با احکام کمیته انضباطی ممکن نیست.» رئیس کمیته انضباطی فدراسیون فوتبال گفت: «در تشدید مجازات ها، قانون این اختیار را داده که حتی جریمه نقدی بیشتری نیز اعمال شود. البته باید اشاره کنم که جریمه نقدی در ایران پایین تر از اروپا و حتی آن چیزی است که فیفا در نظر می گیرد.» حسن زاده عنوان کرد: «البته گاهی اوقات نیز مقصران دیگری هم هستند که صحبت های بزرگان تیم و ... از جمله آنها است.»&nbsp;&nbsp; &nbsp;در همین حال فرمانده انتظامی شهرستان اهواز با بیان اینکه هفت نفر از تماشاگران در جریان بازی تیم های پرسپولیس و استقلال خوزستان مصدوم شدند، گفت: «وجود سنگ و کلوخ و نداشتن روشنایی در ورزشگاه مهمترین عامل بروز این تنش ها بود.»    به گزارش ایرنا سرهنگ صفری اظهار کرد: «در این بازی حدود هفت نفر در میان تماشاگران مصدوم شدند که به سرعت به بیمارستان منتقل شدند.» وی معایب فیزیکی ورزشگاه را مهمترین عامل در ایجاد و افزایش درگیری و تنش ها دانست و گفت: «نداشتن روشنایی کامل، وجود سنگ و کلوخ در ورزشگاه عامل عمده بروز تنش ها می شود.» وی گفت: «همچنین برخی تماشاگران از طریق دیواره های بیرونی که نرده های کوتاهی دارند، وارد می شوند و می توانند هر وسیله ای را همراه خود وارد ورزشگاه کنند.»  صفری گفت: «ژسی که از این تماشاگران در فضای مجازی منتشر شده بود و چهره خون آلودی داشت در واقع مربوط به تنها یکی از تماشاگران بود و هیچ کدام از مصدومان حال وخیمی نداشتند.»  فرمانده انتظامی شهرستان اهواز تصریح کرد: «در این بازی پس از پنالتی آخر بازی اختلافی بین تماشاگران بوجود آمد و موجب تحریک تماشاگران شد.» وی با اشاره به اینکه عوامل انتظامی در جریان مسابقات ورزشی ارتباط مستقیم با تماشاگران ندارند و نمی توانند همه افراد متخلف را دستگیر کنند افزود: «با این وجود 2 نفر از عوامل این درگیری ها دستگیر و بقیه افراد نیز شناسایی شدند.»    منابع : ایرنا ،خراسان 