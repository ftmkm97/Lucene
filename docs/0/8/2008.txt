عربستان را تنبیه می کنیم
 مشاور فرمانده معظم کل قوا گفت: اگر عربستان خطایی در قبال ایران مرتکب شود کاری می کنیم که دیگر خبری از سعودی و وهابیت در جهان نباشد.  بخش سیاست تبیان   سرلشکر سیدحسن فیروزآبادی مشاور فرمانده معظم کل قوا صبح امروز در حاشیه جشنواره مالک اشتر در جمع خبرنگاران درباره برخی اتهامات وارد شده علیه ایران در حمایت از یمن، گفت: ما اگر می خواستیم در یمن دخالت کنیم مستقیما موشک می فرستادیم، اما کار ما آگاه سازی و پشتیبانی از ملت هاست. وی افزود: کشورهایی که مورد تجاوز ظالمان قرار گرفته اند از تجربیات ایران می توانند استفاده کنند و این در به روی آنها باز است. کار اصلی ما دفاع است، ولی اگر لازمه دفاع تهاجم باشد تهاجم می کنیم. مشاور فرمانده معظم کل قوا درباره تهدیدهای عربستان علیه ایران با بیان اینکه آنها در حدی نیستند که ایران را تهدید کنند، اظهار داشت: آنها نه نیروی انسانی این کار را دارند و نه امکانات لازم و تنها می توانند با هواپیماهای آمریکایی و خلبانان استیجاری پاکستانی و سودانی تلاش کنند تا در مقابل ارتش و سپاه پاسداران ایستادگی کنند، اما نمی توانند. سرلشکر فیروزآبادی افزود: ما به دنبال جنگ با هیچ کشور مسلمانی نیستیم، اما اگر عربستان سعودی خطایی کرد تنبیهی می شود که از عربستان و وهابیت خبری در جهان نباشد. وی تصریح کرد: کار اصلی ما دفاع است، ولی اگر لازمه دفاع تهاجم باشد تهاجم می کنیم. مشاور فرمانده معظم کل قوا با بیان اینکه اگر دشمن تهاجم کند قطعا به او با تهاجم پاسخ می دهیم، اضافه کرد: البته ما تهاجم پیش دستانه نخواهیم داشت. سرلشکر فیروزآبادی ادامه داد: ما در طراحی خود جنگ نامتقارن را دنبال می کنیم و در این راستا تجهیزات و آموزش هایی که بتواند به نقاط قوت ما و نقاط ضعف دشمن توجه کند ترمیم خواهیم کرد. وی با تأکید بر لزوم طراحی موشک ها با بردهای مورد نظر تصریح کرد: ما البته به تقویت نیروی هوایی معتقدیم و آن را خوب می دانیم. توان موشکی جمهوری اسلامی ایران بازدارنده بوده و آمریکایی ها نیز در دو سه روز اخیر به آن اعتراف کرده اند. مشاور فرمانده معظم کل قوا خاطرنشان کرد: امروز تمام قدرت های جهان دقت عمل و قدرت عملیاتی موشک های جمهوری اسلامی را محاسبه می کنند.     منبع : تسنیم   