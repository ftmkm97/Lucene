فاجعه ملی که در دوران نخست وزیری آموزگار رخ داد
   جمشید آموزگار در روز 16 مرداد 1356 در پی برکناری امیرعباس هویدا از سوی محمدرضا شاه، حکم نخست وزیری را دریافت کرد.
  بخش تاریخ ایران و جهان تبیان    &nbsp;جمشید آموزگار یکی از فرزندان حبیب الله آموزگار در سال 1301ش در ۴ تیر ۱۳۰۲ در استهبان استان فارس متولد شد. او در رشتة حقوق و مهندسی از دانشگاه تهران فارغ التحصیل شد. در سال 1323 برای ادامة تحصیل به دانشگاه کورنل در واشنگتن رفت و به مدت هفت سال به تحصیل در رشتة مهندسی عمران پرداخت و پس از چندی در رشتة مهندسی هیدرولیک موفق به اخذ دکترا شد. آموزگار ابتدا در همان دانشگاه کورنل به تدریس هیدرولیک و مهندسی عمران پرداخت و مدتی نیز به عنوان کارشناس منابع آبهای زیرزمینی در سازمان ملل فعالیت کرد. بعد از بازگشت به ایران بلافاصله توسط امریکایی ها به کار گرفته و به ریاست بخش مهندسی اداره اصل شش منصوب شد. از آن پس پله های ترقی را پیمود و به مشاغل مهمی یکی بعد از دیگری منصوب شد. در سال 1337 دکتر منوچهر اقبال او را به وزارت کار برگزید که البته دوره کوتاهی را شامل می شد و در آبان ماه 1338ش در پی ترمیم کابینه خود بار دیگر آموزگار را به وزارت کشاورزی منصوب کرد. در دوران وزارت کشاورزی به تهیه اولین قانون اصلاحات کشاورزی مامور شد. دکتر جمشید آموزگار در سال 1342 توسط حسنعلی منصور نخست وزیر، به وزارت بهداری منصوب شد. دولت منصور، دولتی با چهره های جوان متمایل به امریکا بود که با ترور او برچیده شد و آموزگار در دولت جدید به ریاست امیرعباس هویدا در سال 1343 به وزارت بهداری منصوب شد، در دولت بعدی نیز هویدا از وی برای وزارت دارایی استفاده کرد. آموزگار تا سال 1354 در این وزارت فعال بود. در دوران وزارت دارایی، امور مربوط به قیمت گذاری نفت و اوپک بر عهده وی نهاده شد و به طور مستقیم با شاه در ارتباط بود. در سال 1352، به همراه دیگر وزرای نفتی جهان در کنفرانس اوپک در وین توسط کارلوس، چریک طرفدار نهضت آزادی بخش فلسطین گروگان گرفته شد و سرانجام با وساطت جهان پس از دو روز آزاد شد. او پس از آزادی، جان خود را در راه اعلیحضرت همایونی بی ارزش خواند. جمشید آموزگار در سال 1352، به عضویت در هیئت امنای دانشگاه تهران منصوب شد و در دی ماه همان سال ریاست اجلاس اوپک در تهران عهده دار شد و هویدا در کابینة جدید خود وزارت کشور را به آموزگار داد. *آموزگار دبیر کل فرمایشی حزب رستاخیز شد پس از ایجاد حزب رستاخیز توسط شاه، آموزگار به این حزب پیوست و درسال 1355 به دبیرکلی این حزب فرمایشی منصوب شد. پس از پایان رسیدن حکومت سیزده سالة هویدا، شاه آموزگار را در سال 1356 به نخست وزیری برگزید. دوران صدارت وی یک سال بود. برنامة دولت او فضای باز سیاسی، صرفه جویی، مهار کردن بحران های اقتصادی اعلام شده بود و نمایشی برای خاموش کردن نارضایتی های گسترده مردم بود ولی این نمایش نیز برای رژیم پهلوی پایان خوشی نداشت.  *آتش سوزی سینما رکس آبادان در دوران نخست وزیری آموزگار رخ داد حوادثی که در دوران نخست وزیری دکتر جمشید آموزگار روی داد و به حکومت انقلاب سرعت بیشتری بخشید عبارتند از: برگزاری یازدهمین جشن هنر شیراز و تقارن آن با ماه مبارک رمضان، فوت حاج آقامصطفی خمینی و برگزاری مراسم ترحیم و یادبود به این مناسبت از سوی مردم، چاپ مقالة ایران و استعمار سرخ و سیاه و تبعات آن، ایجاد حکومت نظامی در شهرهایی چون اصفهان و آتش سوزی سینما رکس آبادان آخرین حادثه أی بود که در دولت آموزگار روی داد. این حوادث سرانجام منجر به استعفای آموزگار از نخست وزیری در چهارم شهریور و استعفا از دبیرکلی حزب رستاخیز در مهر 1357 شد و او موفق شد در اوج انقلاب به بهانة بیماری همسر آلمانی خود کشور را به قصد امریکا ترک کند و در حال حاضر در این کشور اقامت دارد.    منبع : فارس
