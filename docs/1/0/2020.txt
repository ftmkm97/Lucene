مانعی برای طرح حرف های تازه در سینما وجود ندارد
 &nbsp;پژوهشگر دینی گفت: هر روز سینما را رصد می کنم و مطمئنم مانعی برای طرح حرف های تازه در سینما وجود ندارد. بخش سینما و تلویزیون تبیان    &nbsp;حجت الاسلام علیرضا پناهیان روز گذشته(دوشنبه) و در سومین روز برگزاری جشنواره بین المللی فیلم مقاومت در نشستی با بیان اینکه فرصت های زیادی برای پرداختن به هنر انقلابی در کشور وجود دارد، افزود: در جمهوری اسلامی ایران اگر هنرمند هنر خلاقانه و انقلابی را پیگیری کند، با مانعی روبرو نخواهد شد. 
وی با بیان اینکه در تولید یک اثر انقلابی نیاز به خون دل خوردن است، ادامه داد: اهالی هنر اگر بخواهند کار انقلابی کنند در ابتدا باید خون دل بخورند و این کار اتفاقا موجب می شود یاران خالص تری برای این هدف گرد هم آیند. 
این پژوهشگر دینی با اشاره به کپی برداری و تکراری بودن فیلم های ضد انقلابی و ضد دینی در شرایط کنونی افزود: برای ساخت فیلم های انقلابی و ارزشی سوژه های نابی وجود دارد که بتوان درباره آن فیلم ساخت. 
پناهیان با انتقاد از عملکرد بسیج در پرداختن به موضوعات انقلابی عنوان کرد: اگر بسیج اتاق فکری برای خلق آثار انقلابی تشکیل نمی دهد، بنابراین چه هدفی را دنبال می کند؟ چرا این نهاد صرفا ماموریت خود را به ماموریت های خیابانی محدود کرده است؟ فیلمسازی به نفع بی حجابی و برهنگی، ایده نو و خلاقانه نیست. بلکه به نفع زیبایی حجاب باید فیلم ساخت. هیچ ایده جذابی کم فروش نخواهد بود و هیچ ایده پرفروشی بدون سرمایه و حمایت نخواهد ماند. باید برای استفاده از فرصت ها ذیل گفتمان انقلاب اسلامی استفاده کرد، اما شان گفتمان عالی انقلاب اسلامی نباید در حد انتقاد از آثار سخیف پایین آورده شود. 
وی با بیان اینکه تعداد فرصت ها در جامعه از تهدیدها بیشتر است، ادامه داد: فرصت ها زیاد هستند اما سئوال اینجاست که چه کسانی باید از این فرصت ها استفاده کنند؟ آیا نیروهای انقلابی موظف به این امر هستند؟ و چرا ما وقت خود را صرف بهره برداری از فرصت ها نمی کنیم؟! اگر فضای گفتمان انقلاب اسلامی و فرهنگی تغییر کرد و جلساتی ترتیب داده شد که نه با رویکرد انتقادی بلکه رویکرد ایجابی برای بهره برداری از فرصت ها فضایی فراهم کند، می توان به دستاوردهای خوبی رسید.
این پژوهشگر خاطرنشان کرد: دفاع از انقلاب اسلامی کاری عقلانی و جذاب است و جذابیت آن به عبور از فرهنگ منحط و خسته کننده غرب برمی گردد. گفتمان انقلاب اسلامی، بیانی نو و سخنی شیرین برای هنرمندان است و آنها را در تولید اثر هنری یاری خواهد کرد. 
پناهیان با بیان اینکه یقینا شهید آوینی با الهام از فضای جبهه و زیبایی های دفاع مقدس به آثار خلاقانه دست می زد و ما این ظرفیت را در جامعه مان داریم، ادامه داد: یک زمانی این گفته امام خمینی(ره) که دو ملت ایران و عراق بعد از جنگ در کنار عتبات عالیات با یکدیگر برادر خواهند بود، قابل پیش بینی نبود. اما حالا در اربعین این پیش بینی لمس می شود و به یک واقعیت تبدیل شده است. 
وی با بیان اینکه سینمای ایران را رصد می کند، گفت: من هر روز سینما را رصد می کنم و مطمئنم مانعی برای مطرح کردن حرف های تازه در سینما نیست، بلکه باید برای تولید آثار ناب با رویکرد ایجابی شرایط را فراهم کنیم. 
چهاردهمین جشنواره بین المللی فیلم مقاومت از دوم تا نهم مهر ماه برگزار می شود.    منبع: ایرنا


   
