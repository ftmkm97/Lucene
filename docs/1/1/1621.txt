هیچ چیز نمی تواند با فرهنگ حسینی مقابله کند
 رئیس رسانه ملی گفت: نظام سلطه خواست جنگی بزرگ میان مسلمانان ایجاد کند اما به برکت وجود امام حسین (ع) شکست خورد. 

  بخش سینما وتلویزیون تبیان 

به نقل از خبرگزاری صدا و سیما، دکتر عسکری در مراسم اختتامیه چهاردهمین اجلاس بین المللی تجلیل از پیرغلامان و خادمان حسینی گفت: امروز داعش رو به نابودی است و به برکت نام حسین (ع) سرکوب خواهند شد و فتنه آنها به پایان خواهد رسید. وی افزود: نظام سلطه امروز در سوریه ، یمن و بحرین جنگ به راه انداخته اما پرچم امام حسین (ع) در برابرشان ایستاده است و به برکت حسین و قیام حسین (ع) نتوانسته اند پیروز شوند. دکتر عسکری گفت: از طرف دیگر استکبار جهانی جنگ نابرابر فرهنگی در برابر مسلمانان و کشور ایران به راه انداخته است اما هر کسی که به حماسه حسینی و امام حسین (ع) تاسی کرد مصون خواهد بود. رئیس رسانه ملی گفت: هیچ چیز نمی تواند با فرهنگ حسینی مقابله کند تا روزی که قائم آل محمد (عج) ظهور کند. وی افزود: امام حسین (ع) مدافع ولایت و مسیر ولایت حقه الهی بود و امروز ما به برکت امام حسین (ع) می توانیم ولایت حقه الهی داشته باشیم . رئیس رسانه ملی گفت: امام راحل با نام حسین (ع) رژیم سفاک و فاسد پهلوی را سرنگون و نظام اسلامی را برپا کرد و کشور ما با نام حسین (ع) در مقابل توطئه های استکبار مقاومت کرد و امروز کشور ما در حال تبدیل شدن به قدرت جهانی است. دکتر عسکری گفت: اگر حماسه حسینی نبود بسیاری از جوانان ما در جنگ اخلاقی و بی دینی که از طریق ماهواره ها و فضای مجازی تبلیغ می شود از دست رفته بودند و قیام عاشورا موجب حفظ جوانان ما شده است. آقای عسکری با قدردانی و خوش آمد گویی به پیرغلامان حسینی هم گفت: حماسه حسینی ، حماسه خداست و امیدواریم به برکت تلاش مداحان و خادمان امام حسین (ع) معارف حسینی به جوانان و نوجوانان ما منتقل شود. وی گفت: امام حسین (ع) پرچم هدایت در برابر همه طاغوتها و تاریکی هاست . سخنرانی دکتر عسکری با مداحی و نوحه خوانی برای حضرت سید الشهدا (ع) همراه بود. در مراسم پایانی چهاردهمین اجلاس بین المللی پیر غلامان و خادمان حسینی ، از30 چهره ملی و بین المللی پیر غلام قدردانی و دکتر عسکری رئیس رسانه ملی لوح سپاس و قدرانی برگزاری چهاردهمین اجلاس بین المللی پیر غلامان و مداحان حسینی را به جاسم جادری استاندار هرمزگان اهدا کرد.     منبع: 
جام جم آنلاین 
