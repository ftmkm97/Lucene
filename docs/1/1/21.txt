تلاشی برای گردآوری اخبار کتاب از لابه لای مطبوعات
   کتاب «اخبار و اعلان کتاب و کتابخانه به روایت مطبوعات 1285- 1304)» تدوین مسعود کوهستانی‌نژاد از سوی موسسه خانه کتاب منتشر شد. این اثر تلاشی برای گردآوری و ارائه اطلاعات و مدارک مربوط به حوزه کتاب در یک دوره زمانی در تاریخ معاصر است. بخش کتاب و کتاب خوانی تبیان
 &nbsp;
کتاب در چهارده فصل تنظیم شده که سرفصل‌های آن عبارتند از «کتاب»، «کتابخانه»، «قرائت‌خانه»، «کتاب درسی»، «نسخه خطی»، «کتاب‌فروشی»، «انتشارات و ناشرین»، «مطابع»، «قوانین و مقررات»، «مقالات»، «نهادها»، «متفرقه» و «اعلام».
&nbsp;
برشی از تاریخ کتاب ایران

در «مقدمه ناشر» آمده است: «تجمیع اطلاعات و آگاهی‌هایی درباره کتاب پیش‌زمینه پژوهش و نگارش تاریخ جامع نشر ایران است. تا بر جای مانده‌های یاد شده استخراج، ساماندهی، رده‌بندی و عرضه شوند، نشرپژوهان هر کوشش مغتنمی که انجام دهند برشی از تاریخ کتاب ایران خواهد بود.» (ص 7)
&nbsp;
در «مقدمه تدوینگر» با اشاره به گستردگی ابعاد مربوط به حوزه کتاب می‌خوانیم: «اگر دایره بررسی خود را با توجه به موضوع کتاب حاضر، یعنی کتاب و موضوع‌های مربوط به آن، محدود کرده و از این منظر به دستاوردهای یک قرن اخیر پژوهش و تحقیقات دوره مشروطه نگاهی داشته بیاندازیم فقر و کاستی پژوهشی به طور کاملا ملموس آشکار می‌شود. علیرغم لحاظ کردن تلاش‌های معدودی از محققین در یک صد سال اخیر، از جمله مرحوم ایرج افشار و نیز سید فرید قاسمی که در کوشش برای شناساندن مسائل مربوط به حوزه کتاب در دوره مشروطیت دستاوردهایی ارائه کردند، اما باز هم ابعاد تحولات مربوط به این حوزه به اندازه‌ای گسترده است که هنوز باید در انتظار تلاش‌های همه جانبه تری در این حوزه باشیم.» (ص 9)
&nbsp;
مولف در قسمتی از متن کتاب درباره قرائتخانه‌ها آورده است: «در خلال مدارک گردآوری شده در حوزه تالیف کتاب در عصر مشروطیت، گزارش‌هایی از فعالیت مراکزی با عنوان (کتابخانه قرائتخانه) وجود دارد. این پدیده از این منظر جالب است که ظهور هر گونه مراکز تقریبا همزمان با آغاز دوره افول قرائتخانه‌ها است.» (ص 13)
&nbsp;
کتاب «اخبار و اعلان کتاب و کتابخانه به روایت مطبوعات 1285 - 1304 شمسی» تدوین مسعود کوهستانی‌نژاد در 794 صفحه، شمارگان 500 نسخه و به قیمت 80 هزار تومان از سوی موسسه خانه کتاب به چاپ رسیده است.      منبع: خبرگزاری کتاب ایران (IBNA) - آخرین عناوین 

 