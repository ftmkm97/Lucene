رشادت خلبانان در پیروزی های بدست آمده در جنگ تحمیلی تعیین کننده بود
 فرمانده هوانیروز ارتش جمهوری اسلامی ایران گفت: بخش زیادی از موفقیت های کشورمان در هشت سال دفاع مقدس، مرهون رشادت های خلبانان هوانیروز و نیروی هوایی است. بخش فرهنگ پایداری تبیان  &nbsp;امیر سرتیپ دوم خلبان هوشنگ یاری در یادواره شهید سرلشکر خلبان غلامرضا چاغروند&nbsp; اظهار داشت: رژیم بعث عراق در فاصله 19 ماه پس از پیروزی انقلاب و با حمایت کشورهای غربی بویژه آمریکا در 31 شهریور سال 59 حمله همه جانبه ای را از هوا و زمین به بخش های زیادی از خاک ایران آغاز و تصور می کرد که می تواند در مدت کوتاه به تهران رسیده و این نظام نوپا را سرنگون کند.
وی افزود: صدام با توجه به خوی قدرت طلبی و تجاوزگری خود، تفکر ملی گرایی عربی و رهبریت جهان عرب را در سر می پروراند و فکر می کرد با حمله به ایران به این خیال پوچ خود خواهد رسید.
فرمانده هوانیروز ارتش جمهوری اسلامی ایران تاکید کرد: اوضاع اقتصادی ایران پیش از انقلاب به شدت به کشورهای غربی وابسته بود و گروه های تجزیه طلب بویژه منافقین نیز در ابتدای انقلاب مرتب در حال توطئه چینی و سهم خواهی بودند و همین عوامل باعث شد مقام های رژیم بعث تصور کنند در ایران انسجام و وحدتی برای مقابله با هجوم ددمنشانه آنان وجود ندارد.
امیر سرتیپ دوم خلبان یاری در ادامه یادآور شد: ملت بزرگ و سرافراز ایران در طول تاریخ نشان داده در برهه های حساس با حفظ وحدت کلمه در مقابل هر تهدیدی که کیان این سرزمین را به خطر بیاندازد، ایستادگی کرده و به هیچ کس اجازه تعدی به این آب و خاک را نخواهند داد. هدایت های پیامبرگونه امام امت و رشادت های فرزندان غیور این سرزمین نیز باعث شد بتوانیم حمله دشمن را دفع و ضربات سهمگینی را به آنان وارد کنیم.
وی به نقش هوانیروز در پیروزی کشورمان در جنگ تحمیلی نیز اشاره کرد و گفت: صدام توان نیروی هوایی را دست کم گرفته بود و فکر می کرد ایرانی ها توان انجام عملیات هوایی را نخواهند داشت ولی شاهد بودیم عملیات های گسترده با مشارکت هوانیروز انجام شد و بخش زیادی از موفقیت های رزمندگان اسلام در دوران دفاع مقدس مرهون رشادت های خلبانان فداکار نیروی هوایی و هوانیروز است.
گفتنی است سرلشکر خلبان شهید غلامرضا چاغروند از خلبانان ارتش جمهوری اسلامی ایران اهل لرستان بود که 12 مهر ماه سال 59 در منطقه جلیزی بخش موسیان شهرستان مرزی دهلران توسط نیروهای بعثی اسیر و سپس به شهادت رسید.
یادواره این شهید بزرگوار در محل یادمان این شهید والامقام در منطقه جلیزی بخش موسیان با حضور امیر سرتیپ دوم خلبان هوشنگ یاری فرمانده هوانیروز ارتش جمهوری اسلامی ایران، سردار سرتیپ پاسدار سید محمد باقرزاده فرمانده کمیته جست و جو مفقودان ستاد کل نیروهای مسلح، جمعی از فرماندهان نظامی و انتظامی، فرماندار و مسئولان شهرستان دهلران و خانواده های معظم شهدا برگزار شد.04/175/175      منبع: خبرگذاری ایمنا 

