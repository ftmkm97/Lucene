آغاز عملیات آزادسازی موصل
 نخست وزیر عراق رسما آغاز عملیات آزادسازی موصل از سیطره گروه تروریستی داعش را اعلام کرد. بخش سیاست تبیان  «حیدر العبادی» نخست وزیر عراق آغاز عملیات آزادسازی موصل از سیطره گروه تروریستی داعش را رسما اعلام کرد. بر اساس این گزارش، نیروهای عراقی بامداد دوشنبه عملیات آزادسازی شهر موصل واقع در شمال این کشور را آغاز کردند. حیدر العبادی با اعلام آغاز عملیات آزادسازی شهر موصل از طریق تلویزیون عراق، نیروهایی را که وارد این شهر خواهند شد تنها شامل ارتش و پلیس ملی عراق اعلام کرد. دو سال پیش از این داعش در آستانه بغداد قرار گرفته بود و امروز ما در آستانه موصل برای آزادی این شهر هستیم و با پیروزی های حقیقی بر روی زمین داعش را شکست داده ایم. وی در عین حال اهالی موصل را به همکاری با نیروهای امنیتی و همزیستی مسالمت آمیز با تمام مولفه ها و طوایف پس از آزادی این شهر فراخواند. حیدر العبادی در سخنان تلویزیونی خود طی بامداد دوشنبه که لباس نظامی بر تن داشته و شماری از فرماندهان نظامی در داخل مقر عملیات مشترک همراه وی بودند، افزود: مردم عزیز عراق و اهالی نینوا ساعت آزادی فرا رسید و لحظه پیروزی بزرگ با عزم و اراده عراقی ها نزدیک شده است و من امروز آغاز عملیات آزادسازی استان نینوا را اعلام می کنم. وی افزود: خرابی های داعش را آباد خواهیم کرد و ثبات و زندگی را به موصل بازمی گردانیم. دیری نخواهد پایید که برای برافراشتن پرچم عراق در مرکز موصل بین شما خواهیم بود. «حیدر العبادی» نخست وزیر عراق پیش از این از نزدیک بودن بازپس گیری شهر موصل از سیطره گروه تروریستی داعش خبر داده و تاکید کرده بود که به آزادی موصل نزدیک هستیم و دشمن را غافلگیر خواهیم کرد. العبادی گفت: دو سال پیش از این داعش در آستانه بغداد قرار گرفته بود و امروز ما در آستانه موصل برای آزادی این شهر هستیم و با پیروزی های حقیقی بر روی زمین داعش را شکست داده ایم. ما شعار آزادی عراق در سال 2016 را مطرح کردیم و محقق شد و گفتیم که داعش در عراق جایی ندارد و این امر هم در آستانه تحقق است.     منبع : خبرگزاری مهر   