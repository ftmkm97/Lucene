مصطفی رحماندوست: مطالعه را به پُز اجتماعی تبدیل کنیم
   مصطفی رحماندوست، شاعر و نویسنده‌ کودک و نوجوان درباره‌ مهم‌ترین نیاز فرهنگی و اجتماعی کودک امروز که جای خالی آن در جامعه دیده می‌شود، توضیح داد: مهم‌ترین مشکل بچه‌های امروز ما کمبود مطالعه است؛ سطح مطالعه در کشور خیلی پایین است تا حدی که نمی‌توانیم امیدوار باشیم در آینده به دانش خارجی نیازی نداریم و تولیدکننده‌ دانش هستیم.
 بخش کتاب و کتاب خوانی تبیان

      
این شاعر که در هفته‌ ملی کودک درباره‌ نیازهای کودکان سخن می‌گفت، به نیاز آگاهی و دانش اشاره کرد. وی با تاکید بر این‌که شاید اگر این موضوع را با مسئولان امر در میان بگذاریم، آمار تعداد عنوان کتاب‌های منتشر شده طی سال‌های اخیر را به رخ بکشند، ادامه داد: اما در آمار و تعداد عنوان کتاب‌ها دو مساله را باید درنظر گرفت؛ یکی تعداد کودکان که بیشتر از گذشته شده و باید با درنظر گرفتن تعداد آن‌ها به‌عنوان مخاطب، آمار کتاب را بررسی کنیم. دیگری پایین بودن شمارگان کتاب‌ها در این سال‌هاست که حداکثر به هزار یا دو هزار نسخه رسیده است.

بنا بر گفته‌ مدیر بخش کودک و نوجوان انتشارات امیر کبیر، با یک حساب و کتاب برای هر کودک ایرانی فقط یک عنوان کتاب در سال منتشر می‌شود.

این شاعر کودک و نوجوان افزود: از سوی دیگر امروز صنعت نشر ما به جایی نرسیده که شاعر و نویسنده کودک و نوجوان به حرفه خود به‌عنوان یک شغل نگاه کنند. صنعتی که بخش اعظم کودکان را کتابخوان بار بیاورد، باید از نظر اقتصادی هم برای ناشر و نویسنده و شاعر نیز درخور توجه باشد.

مطالعه باید بیشتر از نمره اهمیت داشته باشد

رحماندوست درباره‌ نقش نهادهای مختلف در ایجاد انگیزه‌ مطالعه در کودکان گفت: مشکل کمبود مطالعه در کشور ما مساله‌ای نیست که فقط یک گروه مشخص بتواند آن‌را حل کند. علاقه‌ کودک به مطالعه پیش از رفتن به مدرسه و در محیط خانواده شکل می‌گیرد. کشورهای پیشرفته در حال حاضر برنامه‌های بلندمدت هفت تا 10 ساله برای گسترش مطالعه درنظر گرفته‌ و در برنامه‌ کلان ملی، تمام نهادهای صاحب تاثیر را شریک کرده‌اند. رادیو و تلویزیون و سایر سازمان‌ها و نهادها باید در برنامه کلان ملی شرکت کنند.

وی نقش سازمان آموزش و پرورش در این حوزه را یادآور شد: سیستم آموزش و پرورش و نقش آن در گسترش مطالعه زمانی پررنگ می‌شود که بداند مطالعه بیش از نمره اهمیت دارد و باید به آن توجه کرد.

به اعتقاد رحماندوست با توجه به این‌که هر مساله‌ای را در کتاب‌ها می‌توانیم بگنجانیم، از این‌روی پرداختن به سایر نیازهای کودکان هم در گرو افزایش میزان مطالعه است. اما به گفته‌ وی ابتدا باید خواننده کتاب را پیدا کرد، سپس به فکر آموزش به کودک باشیم.

نیاز به مطالعه، تبلت و موبایل&nbsp;مساله‌ روز است&nbsp;

رحماندوست همچینن بیان کرد: معتقدم امروزه استفاده کردن کودکان از تبلت به یک پُز اجتماعی تبدیل شده است. همان‌گونه که رفتن به یک مدرسه خاص پُز اجتماعی است. اگر مطالعه هم به یک پُز اجتماعی تبدیل شود، تبلت هم می‌تواند در خدمت مطالعه قرار بگیرد.

این شاعر در پایان یادآور شد: بسیاری از کشورهای پیشرفته در پی جایگزین کردن مطالعه کاغذی با دیجیتال هستند. هرچند اکنون تبلت و وسایل تکنولوژی، یک وسیله بازی برای کودکان هستند، اما اگر مطالعه به یک پُز اجتماعی تبدیل شود و سطح فرهنگ خانواده‌ها در زمینه اهمیت مطالعه بالا رود، تبلت هم می‌تواند به‌عنوان ابزاری در اختیار مطالعه قرار گیرد.     منبع: ایبنا