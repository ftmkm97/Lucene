«معمای شاه» هرشب پخش می شود؟
 تهیه‌کننده سریال «معمای شاه» درباره تجربه ساخت این سریال، مشکلات مالی که با آن مواجه بودند و همچنین علل تغییر در روند پخش این مجموعه، به بیان توضیحاتی پرداخت. بخش سینما وتلویزیون تبیان    علی لدنی اظهار کرد: ارزیابی سازمان این است که سریال‌های شبانه بیشتر مورد توجه مردم قرار می‌گیرند و به همین خاطر هم تصمیم گرفتند سریال «معمای شاه» را هم شبانه (هر شبی) پخش کنند. از طرفی هم از آنجا که عده‌ای تا اینجای سریال را ندیده بودند، تصمیم گرفتند آن را از ابتدا پخش کنند که راست هم می‌گویند پخش هفتگی کلاً برای جذب مخاطب جواب نمی‌دهد. او ادامه داد: به این ترتیب از ۲۴ مهر پخش سریال «معمای شاه» از قسمت اول آغاز می‌شود و قسمت‌های پایانی آن که مربوط به پیروزی انقلاب اسلامی است مصادف می‌شود با دهه فجر و سریال تمام می‌شود. در این مدت به دلیل اینکه هم بتوانیم به پخش برسیم و هم اینکه دهه اول محرم را پیش‌رو داریم و بعضی از قسمت‌ها قابل پخش نیستند در این ایام، پخش روزهای جمعه هم ادامه پیدا نمی‌کند تا از همان ۲۴ مهرماه‌ و از قسمت اول شروع کنیم. لدنی با بیان اینکه حدوداً ۲ درصد از کار باقی مانده است، اظهار کرد: تصویربرداری قسمت‌های مربوط به سال‌های ۵۰ تا ۵۷ که مربوط به دوران انقلاب می‌شود، باقی مانده است که در لوکیشن‌های شهرک سینمایی، زندان قصر و حسینیه ارشاد تصویربردای می‌شوند. ساخت لوکیشن‌ میدان ژاله در شهرک غزالی آماده شده است و خیابان انقلاب باقی مانده که در حال اتمام است. همچنین تا کنون تمام بازیگران جلوی دوربین رفته‌اند.  تهیه‌کننده سریال «معمای شاه» همچنین درباره‌ی تجربه ساخت این سریال گفت: از ساخت این سریال خوشحالم، چراکه توانستیم تاریخ ۴۰ ساله این مملکت را به نمایش درآوریم، تاریخی که تمام مردم باید با آن آشنا شوند. خود من که در متن انقلاب بودم خیلی اطلاعات را درباره دوران پیش از آن نداشتم، چه برسد به نسل جدید. «معمای شاه» در قالب داستانی درام، اثری واجب بود و مردم هم با تماشای آن از تاریخ عبرت می‌گیرند و با دوران پهلوی و اتفاقات انقلاب آشنا می‌شوند. او درباره‌ی مشکلات مالی که در طول ساخت سریال «معمای شاه» با آن مواجه بودند، خاطرنشان کرد: از آنجا که سازمان صداوسیما پول ندارد، ما هم در ساخت سریال با مشکلات مالی مواجه بودیم و با سختی تا این مرحله پیش رفتیم. این پروژه واقعاً سخت بود و این موضوع را مخاطبان در قسمت‌های آینده بیشتر متوجه می‌شوند. سریال «معمای شاه» از لحاظ شرایط، دکور و لوکیشن، بازیگر و... خیلی سخت بود و فکر هم نمی‌کنم که اینچنین پروژه‌ای یک بار دیگر برای سازمان رقم بخورد. ما باید در این سریال به مسائل تاریخی، سیاسی و درام توجه می‌کردیم که این کار واقعاً سخت بود. لدنی در پایان سخنانش یادآور شد: پیشنهاد می‌کنم این سریال را حتما ببینید، چراکه روایت‌گر تاریخ است و همه ما باید درباره تاریخ کشورمان بدانیم. فکر نمی‌کنم هیچ سریالی تاکنون اینچنین به زندگی آیت‌الله طالقانی و دکتر فاطمی پرداخته باشد. پس گذشت 11 ماه از آغاز پخش سریال تلویزیونی «معمای شاه» و نمایش ۴۱ قسمت، صداوسیما در شیوه پخش این سریال تغییراتی ایجاد کرد. به این ترتیب قرار است از شنبه (۲۴ مهر ماه) سریال «معمای شاه» به صورت هر شبی پخش شود و مخاطبان این سریال می‌توانند پنج روز در هفته (به جز پنجشنبه‌ و جمعه‌ها) شاهد پخش این سریال باشند.             منبع: ایسنا
