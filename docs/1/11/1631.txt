چاپ کتابی درباره سوسیوبیولوژی بالینی
 کتاب «آشنایی با سوسیوبیولوژی بالینی» با گردآوری و ترجمه سعید شجاع شفتی توسط انتشارات ققنوس منتشر و راهی بازار نشر شد.  بخش کتاب و کتاب خوانی تبیان    &nbsp;کتاب «آشنایی با سوسیوبیولوژی بالینی» به تازگی با گردآوری و ترجمه سعید شجاع شفتی توسط انتشارات ققنوس منتشر و راهی بازار نشر شده است. اواخر قرن بیستم، که به اصطلاح قرن دستاوردهای علم ژنتیک نامیده می شود، مصادف با ظهور نظریه ای نو در باب علت العلل رفتار اجتماعی انسان ها و تعاملات آنان در بستر محیط زندگی شان بود. این نظریه، که با استناد به دستاوردهای زیست شناسی و جانورشناسی ادوارد. اُ. ویلسون و رابرت تریورز از محققان دانشگاه هاروارد تدوین شده بود، از ادغام انسان شناسی، اتولوژی یا علم بررسی رفتار حیوانات، اکولوژی رفتاری یا علم بررسی رفتار معطوف به تضمین بقا از سوی ارگانیسم (موجود زنده)، ژنتیک، روان شناسی، و بالاخره جامعه شناسی به وجود آمده و با اتخاذ نام سوسیوبیولوژی به ترمیم نظریه تکامل داروین، از وجود ژن بی اطلاع بود، پرداخت و از این رو آن را «نو داروینیسم» نیز می نامند. روان شناسی تکاملی رسالت اصلی خویش را بررسی فرایندهای شناختی و رفتاری خود ساختاریافته ای می داند که از بدو تولد با انسان است و مستقل از یادگیری یا تجربه در مورد ابراز و کنترل ژن ها و روند تکامل به منصه ظهور می رسند. نویسنده کتاب «آشنایی با سوسیوبیولوژی بالینی» درباره نوشتن این کتاب می گوید: متعاقب انتشار کتاب «درآمدی بر سوسیوبیولوژی» که سرآغازی بود در خصوص توضیح نحوه اعمال نظریه تکامل داروین بر گونه انسان و جوامع انسانی، و نیز همچون تمامی دیگر دیدگاه های مشابه که پس از ظهور اولیه در مسیرهای مختلفی از علوم، همچون انسان شناسی، جامعه شناسی، اسطوره شناسی، دیرینه شناسی، زیست شناسی و علوم اعصاب جاری می شوند، سوسیوبیولوژی هم از این امر غافل نماند و به تدریج در قالب تحلیل های رفتاری مدون تر و فرمول بندی شده تر رشد پیدا کرد، تا جایی که در نهایت موقله ای تحت عنوان کلی «سوسیوبیولوژی بالینی» یا «روان شناسی تکاملی» بدعت گذاری کرد. از نظر این نویسنده، بحث روان درمانی تکاملی از اهمیتی بیشتر در مقایسه با صرفا نظریه یا تحلیل های نظری برخوردار است و آن چه هم به بقای یک دیدگاه کمک می کند همانا فواید عملی و مفید ناشی از آن نظریه است. این کتاب ۴ بخش اصلی دارد که به ترتیب عبارت اند از: «سوسیوبیولوژی»، «روان شناسی و روانپزشکی تکاملی (داروینیستی)»، «تحلیل افسردگی از دید روانپزشکی تکاملی» و «روان درمانی تکاملی: مروری بر دیدگاه های نظری و متدهای عملی». در پایان این ۴ بخش هم توضیح مفاهیم بنیادی سوسیوبیولوژی آمده است. در قسمتی از این کتاب می خوانیم: زمانی که انسان ها برای کسب منابع با یکدیگر به رقابت برمی خیزند، موفقیت های ابتدایی شان در هرم قدرت ممکن است به توفیقات بعدی (در پیدا کردن جفت یا غذا) منجر شود و بدین ترتیب مزیتی اولیه با نتیجه ای ثانویه تکمیل می شود. سلامت زیستی و روانی ما با تسلط یافتن بر محیط ارتقا پیدا می کند و ما را در مواجهه با کشمکش های تازه یاری می رساند. این چرخه تطبیقی موجب «پررنگ سازی تفاوت ها» بین رقبا می شود. مثال دیگر در باب چرخه تطبیقی، موقعی است که لذت ناشی از خوردن غذا ترشح شیره معده را افزایش می دهد و این امر نیز خود به هضم و جذب غذا کمک می کند. بدین ترتیب، لذت موجب ارتقای عملکرد مناسب و در نتیجه تسهیل لذت مجدد می گردد. اما از سوی دیگر، بازنده جنگ قدرت نیز ممکن است با افسردگی و اضطراب واکنش نشان دهد، فرایندی که متعاقب افزایش شدت و فزونی عجز در بازنده، چرخه معیوب و ضدتطبیقی خود را به بار می آورد... این کتاب با ۱۳۱ صفحه، شمارگان هزار و ۱۰۰ نسخه و قیمت ۸۵ هزار ریال منتشر شده است.     منبع: 
خبرگزاری مهر 
