ناگفته هایی از ماجرای مک فارلین
 دبیر مجمع تشخیص مصلحت نظام گفت: ما با تجربه جنگ می توانیم تا 200 سال آینده را اداره کنیم. جنگ در همه ابعاد دولتمردان ما را آبدیده کرد و ما را در همه ابعاد 20 سال جلو انداخت. بخش سیاست تبیان  سرلشگر محسن رضایی دبیر مجمع تشخیص مصلحت نظام&nbsp; در برنامه تیتر امشب، با موضوع ناگفته های جنگ تحمیلی، اظهار کرد: جنگ مانند هواپیما جعبه سیاه داشت. این جعبه سیاه هنوز برای مردم باز نشده است. در این جعبه سیاه 30 هزار نوار ضبط شده و پخش نشده وجود دارد .
سرلشگر رضایی با بیان اینکه من قبلاً تمایلی به خاطره گفتن نداشتم ولی چند سالی است که برای خودم محدودیتی قائل نیستم، گفت: جنگ ها پیچیده ترین رویداد سیاسی کشورها هستند. جنگ تنها نبرد خط مقدم نیست بلکه یک بخش آن صحنه نبرد و یک بخش آن اقتصاد جنگ و دیپلماسی جنگ است. یک بخش آن روحیه ملت است و همه اینها دست به دست هم می دهند. وی با بیان این که جنگ زمانی اتفاق افتاد که مسئولین ما در هیچ جنگی شرکت نکرده بودند، یادآور شد: در بعد سیاسی جنگ آقای هاشمی و آقای خامنه ای نقش فعالی داشتند اما تجربه حکومت داری نداشتند. ما که فرماندهان جنگ بودیم نیز تجربه جنگ نداشتیم اما مسئولان سیاسی و فرماندهان ما انسان های هوشمند و شجاعی بودند و قدرت یادگیری فوق العاده ای در فرماندهان ما بود.  مصری ها و روس ها بیشترین نقش را از نظر تاکتیکی داشتند و آمریکایی ها هم از نظر راهبردی بیشترین کمک را به صدام کردند.  دبیر مجمع تشخیص مصلحت نظام با بیان این که در سال اول جنگ نقد ما به این بود که راهبرد نظامی نداشتیم، خاطرنشان کرد: سال دوم جنگ راهبرد ما شفاف بود. در عملیات ثامن الائمه شکست حصر آبادان اتفاق افتاد و در طریق القدس تا مرز پیش رفتیم. فرمانده سپاه در دوران دفاع مقدس درباره ادامه جنگ بعد از فتح خرمشهر، گفت: اگر ما در همان مرز می ماندیم و آتش بس می کردیم ممکن بود تا 40 یا 50 سال جنگ طول بکشد و معلوم نبود چه زمانی جنگ تمام می شود. ممکن بود صدام هر چند سال یکبار دوباره وارد خاک ما شود. لذا ما تصمیم گرفتیم از اروند رود عبور کنیم و پشت مرز بایستیم.  سرلشگر رضایی با اشاره به این که در شکست عملیات رمضان فرماندهان معتقد بودند که تا سقوط صدام جنگ را ادامه بدهیم، یادآور شد: آقای هاشمی رفسنجانی معتقد بود که با یک عملیات بزرگ جنگ را تمام کنیم. امام هم معتقد بود تا سقوط صدام باید بجنگینم. هر جا بین ما و آقای هاشمی اختلاف پیش می آمد امام می گفت باید از شورای عالی دفاع دستور بگیریم. در تصمیمات جنگ کسی حق وتو نداشت اگر هم اختلاف نظر داشتیم چون امام فرموده بود باید از آقایان تبعیت کنیم ما به نظر آنها عمل می کردیم.  وی در پاسخ به این سوال که به نظر شما کدام عملیات ها نباید انجام می شد، گفت: در والفجر مقدماتی همان مرحله اول کافی بود و نباید مراحل 2 و 3 عمل می شد. در کربلای 4 هم باید گردان ها را کم می کردیم. دبیر مجمع تشخیص مصلحت نظام در مورد سخت ترین عملیات ها اظهار کرد: در عملیات فاو در قسمت پدافند 75 شبانه روز پیوسته و مستمر جنگ داشتیم. در کربلای 5 هم 20 شبانه روز از زمین و آسمان گلوله می بارید و کربلای 5 بیشترین شهدا را داشت.  سرلشگر رضایی درباره این که در بعد سیاسی جنگ کجا اشتباه کردیم، خاطرنشان کرد: بعد از آزادی خرمشهر ما می توانستیم وقفه شش هفت ماهه بدهیم و اعلام کنیم که اگر دولت عراق خواسته های ما را عملی نکنند وارد خاک عراق خواهیم شد. ما بدون اینکه این سند تاریخی را رقم بزنیم، وارد خاک عراق&nbsp; شدیم. این از بی تجربگی ما بود. این شاید در عمل برای ما اثری نداشت و عراق جواب ما را نمی داد، ولی در صحنه سیاسی برای ما مهم بود. فرمانده سپاه در دوران دفاع مقدس درباره سخت ترین تصمیمش در دوران جنگ اظهار کرد: همه جنگ سخت بود اما دشواریش به عملیات کربلای 5 می رسد. وی افزود: من یک طرف بودم و فرماندهان یک طرف دیگر. من موافق عملیات بودم و فرماندهان مخالف.در نهایت من و آقای هاشمی صحبتی کردیم و به فرماندهان اعلام کردند بنای ما بر عملیات باشد. عملیات کربلای 5 انجام شد و یکی از بهترین عملیات های ما بود.  ما به دنبال جنگ نیستیم اما اگر کسی به ما جنگ تحمیل کند سیلی محکمی به وی خواهیم زد. سرلشگر رضایی افزود: ما با تجربه جنگ می توانیم تا 200 سال آینده را اداره کنیم. جنگ آنقدر درس و تجربه به ما داد که به اندازه 200 سال تجربه داریم. اداره برجام توسط رهبری، دیپلماسی بود که از زمان جنگ داشتیم. جنگ در همه ابعاد دولتمردان ما را آبدیده کرد و ما را در همه ابعاد 20 سال جلو انداخت.  وی درباره قطعنامه 598 خاطرنشان کرد: ایران قطعنامه را نپذیرفته بود چرا که می گفتیم بعضی از شروط باید معین شود. اختلاف نظرهایی بود که می گفتیم اگر برخی بندها کامل شود ایران می پذیرد. نهایتاً قرار شد دبیرکل سازمان ملل برای تکمیل 598 بیانیه ای بدهد. در همان زمان صدام حملاتی را شروع کرد و پیشروی های ما در خاک خودش را گرفت و دوباره خرمشهر را محاصره کرد. 2 عملیات به نام های «سرنوشت» و «مرصاد» در آن زمان صورت گرفت که به خاطر پیروزی ما در این 2 عملیات چند ماه بعد نیز صدام 598 را پذیرفت.  فرمانده سپاه در دوران دفاع مقدس در پاسخ به این سوال که چه ناگفته هایی از زمان جنگ دارد، گفت: ناگفته هایی هست اما به خاطر منافع ملی و حفظ ارزش های انقلاب که بالاتر از منافع شخصی ما است، نمی توانم همه آن را بگویم؛ اما یکی از آن ناگفته ها که می توان گفت مسئله مک فارلین است.  سرلشگر رضایی با بیان این که آمریکا احساس کرده بود ایران صدام را شکست می دهد، گفت: ریگان بدون اطلاع صدام، مک فارلین را به ایران فرستاد و دنبال این بود از طریق مک فارلین با ما رابطه برقرار کند. این اتفاقات از طریق مشاور مهندس موسوی، یعنی آقای کنگرلو صورت گرفت.  دبیر مجمع تشخیص مصلحت نظام با اشاره به این که ما احساس کردیم در پشت صحنه جنگ اتفاقاتی در جریان است، اظهار کرد: از طریق یکی از دوستان خود را وارد ماجرا کردیم و جریان را به دست گرفتیم. من لیستی از توپ های 155 میلیمتری دادم که خیلی به آن احتیاج داشتیم، وقتی آمریکایی ها این لیست را دیدند زیر بار نرفتند و با یک کیک، یک انجیل و تعدادی قطعات ضدهوایی مک فارلین به فرودگاه آمد، اما چون خواسته های ما را نیاورده بودند حضرت امام به آقای هاشمی گفت این ها را افشا کنید و بگویید برگردند. این مسئله نشان داد آنها نمی خواهند امکانات جنگی به ما بدهند.  وی در پاسخ به این سوال که چه حسرتی از دوران جنگ به دل دارد، گفت: این که نتوانستیم صدام را ساقط کنیم هنوز به دل من مانده است. فرمانده سپاه در دوران دفاع مقدس در پاسخ به این سوال که کدام کشورها در تاکتیک زمینی بیشترین کمک را به صدام کردند، گفت: مصری ها و روس ها بیشترین نقش را از نظر تاکتیکی داشتند و آمریکایی ها هم از نظر راهبردی بیشترین کمک را به صدام کردند.  سرلشگر رضایی در پاسخ به این پرسش که بین تاکتیک های زمینی، هوایی و دریایی کدام یک را برای جنگ انتخاب می کند، گفت: ما متناسب با تهدید عمل می کنیم و از همه امکانات به نحو احسن استفاده خواهیم کرد. ما به دنبال جنگ نیستیم اما اگر کسی به ما جنگ تحمیل کند سیلی محکمی به وی خواهیم زد. وی در پایان درباره حضور نیروهای ایرانی در سوریه گفت: اگر ما فعالیت های مستشاری در عراق و سوریه انجام نمی دادیم، داعش به مرزهای ما می آمد و خسارات بسیار سنگینی متحمل می شدیم.     منبع : مشرق نیوز 