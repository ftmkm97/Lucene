برنامه ریزی برای کودکان باید مداوم و مستمر باشد
 یک نویسنده و شاعر کودک و نوجوان با بیان این‌که توجه به کودکان نباید فقط به یک روز یا یک هفته محدود شود، گفت: باید برنامه‌ریزی‌ برای کودکان به صورت مداوم و مستمر در طول سال ادامه داشته باشد. بخش کتاب و کتاب خوانی تبیان    به نقل از روابط عمومی و امور بین‌الملل کانون پرورش فکری کودکان و نوجوانان، نویسنده‌ی کتاب «خاله سلطان» که بیش از ۱۲۰ عنوان کتاب در حوزه‌ی کودک و نوجوان نگاشته، با بیان این مطلب افزود: همیشه نگران این بودم که با اختصاص یک روز به کودکان، آنها را به تقویم سنجاق کنیم، در این میان معتقدم مسئولان و دست‌اندرکاران برنامه‌ریزی هفته‌ ملی کودک باید طرح‌های متنوعی را نیز در طول سال برای زنده بودن این برنامه‌ها در نظر بگیرند. امسال هفته‌ی ملی کودک از ۱۵ تا ۲۱ مهرماه با همکاری بیش از ۲۰ سازمان و وزارت‌خانه و انجمن‌های مردم‌نهاد تخصصی در سراسر ایران برگزار می‌شود. در همین حال، ابراهیمی پیشنهاد کرد که می‌توان در طول زمان و با هم‌فکری سازمان و نهادهای مختلف، در طول سال با دعوت از هنرمندان و بازیگران، ورزشکاران، روان‌شناسان، مربیان و معلمان و نویسندگان حوزه‌ کودک، مسایل، آسیب‌ها و مشکلات کودکان در دوره‌های اخیر را بررسی کرد. ابراهیمی با بیان این‌که تا پیش از پیروزی انقلاب به کودکان زیاد اهمیت زیادی داده نمی‌شد، یادآور می‌شود: البته نمی‌توان گفت این شیوه‌ای درست بوده یا غلط، اما تجربه نشان داده که با قطعیت نمی‌توان در این زمینه پاسخ داد. بعد از پیروزی انقلاب اسلامی، صحبت‌های امام خمینی (ره) درباره‌ی کودکان و نوجوانان موجب شد به طور کلی اعتماد به نفس این گروه سنی افزایش پیدا کند و در این میان نوجوانان به طور خودکار توانستند جایگاه خود را پیدا کنند که بهترین نمونه‌ آن را می‌توان در هشت سال جنگ ایران و عراق مشاهده کرد، در آن دوران نوجوانان برای این‌که نشان دهند جایگاه خود را شناخته‌اند و می‌توانند مسئولیت قبول کنند به جبهه می‌رفتند. &nbsp;ابراهیمی با طرح این موضوع که پس از پیروزی انقلاب اسلامی ایران، برای نخستین بار در کشور، نوجوانان اهمیت پیدا کرده بودند و برخی از تابوها شکسته شد، گفت: بعد از جنگ مردم و خانواده‌ها نیز تربیت دیگری پیدا کردند، به گونه‌ای که نوجوانان هم پشت سر گذاشته شدند و حقوق کودکان بیشتر دیده شد، حتی گاهی احساس می‌شود در این کار اسراف هم شد و بیش از این‌که به فکر خانواده و نوجوان باشیم، به برآورده کردن نیاز خردسالان و کودکان توجه می‌کنیم و در این سن هرچه بخواهند در اختیارشان قرار می‌دهیم و بعد از ورود به مدرسه بخش زیادی از این خواسته‌ها نادیده گرفته می‌شود. &nbsp;وی تاکید کرد: در یک دوره‌ی زمانی رفاه ناگهانی در جامعه‌ی ما رخ داد و این موضوع موجب شد بیش از این‌که کارهای ما موجب رشد و تربیت کودکان شود، به سبک زندگی آنها لطمه وارد کند و این یکی از آسیب‌های جدی در این زمینه به شمار می‌آید. در دهه ۶۰ اعتماد به نفسی در دنیای نوجوانان ایجاد شد که خودجوش بود و خانواده‌ها را نیز در بر می‌گرفت، به یاد می‌آورم در دهه ۶۰ در کانون پرورش فکری کودکان و نوجوانان کارهای بسیار زیادی برای بچه‌ها انجام می‌شد، مثل شب شعر ملی، که موجب علاقه‌مندی کودکان به فرهنگ و ادبیات می‌شد، همچنین اردوهای یک‌روزه می‌گذاشتیم که انعکاس زیادی در جامعه داشت، یا برای همه بچه‌ها مسابقه می‌گذاشتیم و حاصل این مسابقات را به صورت کتاب چاپ می‌کردیم. &nbsp;این شاعر و نویسنده‌ کودک با بیان این‌که یادمان نرود مسایل و مشکات کودک و نوجوان با اختصاص یک روز یا یک هفته حل نمی‌شود، عنوان کرد: باید در طول سال با برنامه‌های مدون و منظم به مشکلات کودکان در ابعاد مختلف توجه شود و با برگزاری میزگرد و نشست‌های مطالعاتی، درباره‌ آنها بحث و تبادل نظر داشته باشیم و به راهکارهایی برسیم که بتوانیم مشکلات موجود را برطرف کنیم و برای رشد فکری کودکان و نوجوانان کارهای مفیدی انجام دهیم. &nbsp;ابراهیمی با بیان این‌که نیازهای کودکان در زمان‌های مختلف، متفاوت است، گفت: در هر دهه، نیازها و خواسته‌های کودکان تغییر می‌کند و جامعه باید بسترهای لازم برای برآورده کردن نیاز و خواسته‌های آنها را فراهم کند، چون بسیاری از نیازهای امروز با ۱۰ سال پیش متفاوت است و باید به تناسب نیاز هر زمان و گروه سنی برنامه‌ریزی کرد، این روزها که آپارتمان نشینی برای زندگی کودکان مشکلات زیادی ایجاد کرده است، باید راهکاری اندیشیده شود تا روحیه رها بودن و آزادی آنها خارج از دیوارهای خانه در فضاهای سبز محقق شود و این کار به مدد همیاری و همکاری سازمان‌ها و نهادهای مختلف امکان پذیر خواهد بود. هفته‌ ملی کودک که امسال با شعار «کودکان تشنه‌اند» برگزار می‌شود کودکان را تشنه‌ آموختن، بازی‌کردن و یادگیری توصیف کرده و دیگر نیازهای اساسی آنان را هدف برنامه‌ها قرار داده است.     منبع: خبرگزاری مهر 
