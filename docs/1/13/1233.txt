عطر شهدا می پیچد
 پیکر مطهر 78 شهید دفاع مقدس دقایقی پیش از مرز شلمچه وارد خاک ایران شد و مورد استقبال مقامات لشکری و کشوری و مردم شهرهای آبادان و خرمشهر قرار گرفت. بخش فرهنگ پایداری تبیان   هم زمان با دومین روز از ماه محرم و ایام عزاداری سید و سالار شهیدان حضرت اباعبدالله الحسین (ع) پیکر پاک و مطهر شهدای تازه تفحص شده دوران 8 سال دفاع مقدس به میهن اسلامی بازگشت. پیکر مطهر 78 شهید دوران دفاع مقدس که در یک ماه گذشته توسط نیروهای کمیته جستجوی مفقودین ستاد کل نیروهای مسلح در خاک عراق تفحص شدند با حضور اقشار مختلف مردم و مسئولان به میهن اسلامی منتقل شد. آئین استقبال از این شهدای گلگون کفن هم اکنون در مرز شلمچه در حال برگزاری است و اقشار مختلف مردم به ویژه اهالی خونگرم آبادان و خرمشهر در این برنامه حضور دارند. کاروان های راهیان نور از سراسر کشور نیز در آئین ورود پیکرهای مطهر شهدای دفاع مقدس به خاک وطن حضور دارند و با اشک دیده از این پرستوهای مهاجر استقبال کردند. به گفته حسین عشقی فرمانده قرارگاه کمیته جستجوی مفقودین ستاد کل نیروهای مسلح، پیکر پاک و مطهر این شهدای عزیز در مناطق عملیاتی زبیدات، شرق دجله، مجنون، ام الرصاص و غرب اروندرود کشف شده است. این شهدا مربوط به عملیات های والفجر یک، خیبر، ایذایی، والفجر 8 و کربلای 4 هستند که در خاک عراق به شهادت رسیده اند.   منبع: تسنیم
