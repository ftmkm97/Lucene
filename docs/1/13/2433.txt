به دشمنی آمریکا پاسخ مناسب می دهیم
 آمریکا اگر بخواهد به دشمنی های خودش ادامه دهد، پاسخ مناسب خودش را دریافت می کند و اگر تصمیم داشته باشد به تخاصم خودش پایان دهد و حقوق مردم ایران را که در بسیاری از موارد مورد مراعات قرار نمی گرفته، مراعات کند. بخش سیاست تبیان    به گزارش تبیان به نقل از&nbsp;خبرگزاری مهر ، حجت الاسلام والمسلمین حسن روحانی در حاشیه نشست مجمع عمومی سازمان ملل متحد در نیویورک و در مصاحبه با شبکه تلویزیونی ان بی سی آمریکا اظهار داشت: بحران ها و مشکلات بین المللی و منطقه ای می تواند با الگوبرداری از برجام از طریق مسایل سیاسی و مذاکره حل و فصل شود، بنابراین شکست برجام، شکست ثبات و امنیت جهانی و فعالیت های دیپلماسی و بین المللی است. کسی از این شکست نفع نمی برد و همه باید تلاش بکنیم که برجام پایدار بماند. وی در پاسخ به سوالی درباره برجام و میزان پایبندی طرفین و ایالات متحده&nbsp; به اجرای دقیق آن تصریح کرد: مسأله برجام، برای موفقیت فعالیت سیاسی در دنیای امروز مسأله بسیار مهمی است شاید در دهه های گذشته برای اولین بار است که یک مسأله بسیار پیچیده بین المللی در سایه مذاکرات به موفقیت دست یافته است. برای این موفقیت نیز نهادهای بین المللی و همه ۷ کشور، تلاش کردند. دونالد ترامپ گفته برجام یک قرارداد فوق العاده فوق العاده بد بوده و گفته که می خواهد مذاکره را از سر بگیرد تا توافق دیگری به دست بیاید. روحانی با بیان اینکه ایران طبق گزارش های آژانس بین المللی انرژی اتمی به همه تعهدات خودش عمل کرده است، گفت : فکر می کنم که این یک آزمایش بزرگ تاریخی برای همه طرفین است که چگونه به قول مان پایبندیم و آیا در عمل تعهداتی را که اعلام کرده ایم، اجرا می کنیم یا نه؟ طبق اذعان آژانس و کشورهای ۱+۵، ایران به طور کامل به تعهدات خودش عمل کرده، اما در طرف مقابل متأسفانه آمریکا در برخی از موارد اهمال ها، عقب ماندگی و یا حتی تخلفاتی دارد. رئیس جمهور اضافه کرد: در برجام آمده که کشورها باید همه شرایط لازم را برای فعالیت اقتصادی ایران آماده کنند و بنابراین همه موانعی که در روابط بانک، بیمه و امثال آنها بوده باید به طور کامل رفع شود. خزانه داری آمریکا به جای اینکه بانک های جهان را به اجرای برجام تشویق بکند، جملاتی را ادا می کند که آنها را می ترساند و این باعث شده که برخی از بانک های بزرگ به خاطر اینکه می ترسند مورد تحریم خزانه داری آمریکا قرار بگیرند در مورد همکاری با ایران دچار تردید شوند و این یک تخلف بزرگ از طرف آمریکا است که باید این را رفع بکند و همانطور که همه مردم می دانند در تعهدات بین المللی اگر یک طرف به تعهد خود عمل نکند، به این معناست که آن تعهد نمی تواند دوام داشته باشد. وی در پاسخ به سوال دیگری درباره سوء تفاهم برخی از تداوم تحریم های غیرهسته ای و ارتباط آن با برجام اظهار داشت: برای این منظور و برای تعیین کالاهای دومنظوره کمیسیون خاصی پیش بینی شده تا مشکلات و موانعی که در آن زمینه وجود دارد، رفع شود، اما بحث این است که بانک های بزرگ می خواهند در مواردی نظیر بندر و راه آهن و خرید هواپیما همکاری کنند و با مشکلاتی مواجه هستند. این موضوع طبق متن برجام تفسیر دیگری ندارد، آمریکایی ها به جای اینکه بانک ها را تشویق بکنند، با کلمات دو پهلو آنها را می ترسانند و این ترساندن بانک ها باعث شده که همکاری آنها با ایران به طور کامل نباشد و برخی از بانک ها ترجیح دهند که این همکاری ها را انجام ندهند. رئیس جمهور خاطرنشان کرد: مورد دیگری که آمریکا تخلف کرده اینکه در برجام به صراحت آمده که باید اجازه داده شود تا هواپیماهای مسافربری و غیرنظامی به ایران به فروش برسد و امروز ۸ ماه از برجام گذشته و بعد از این ۸ ماه هنوز هم آمریکا برای دادن مجوز برای هواپیماهای مسافربری امروز و فردا می کند. تازه خبرهایی هست که دیروز در برخی از موارد موافقت کرده اند بنابراین در این ۸ ماه تأخیری که آمریکا دارد یک نوع تخلف است، حتی اگر امروز مجوز لازم را به طور کامل صادر بکند. روحانی در پاسخ به سوال مجری این شبکه تلویزیونی مبنی بر اینکه" شاید یکی از دلایلی که بانک های بین المللی در همکاری با ایران تردید دارند نقش سپاه در اقتصاد ایران و توسعه موشک های دوربرد است آیا راهی هست که نقش سپاه را در اقتصاد کم رنگ تر کند که باعث راحتی بیشتر بانک های بین المللی شود؟ " تصریح کرد: شرکت هایی در ایران هستند که ممکن است بخشی از سهامشان به شرکت هایی تعلق داشته باشد که آن شرکت ها وابسته به نیروهای نظامی باشند، اما در عین حال آن شرکت ها فعالیت های اقتصادی می کنند. امروز در ایران برخی از بزرگراه ها توسط همان شرکت ها ساخته می شود، برخی بنادر توسط همان شرکت ها ساخته می شود، حتی در زمینه نفت و گاز، گاهی برخی از همان شرکت ها فعالیت دارند&nbsp; و فعالیت های عادی اقتصادی، مثل ساخت بندر، بخش های نفت، گاز و همچنین در زمینه اتوبان ها. این ربطی به مسأله نظامی ندارد. هر شرکتی می تواند وابسته به هر دستگاهی باشد کار عمرانی انجام دهد، بنابراین، فشار به بانک ها در زمینه کار با ایران به این بهانه قطعاً تخلف از برجام است. وی در پاسخ به اینکه آیا هنوز امید دارید که برجام دوام دار باشد، تاکید کرد: همه باید تلاش کنیم تا برجام دوام داشته باشد، به دلیل این همه تلاشی که ۷ کشور در طول سال ها انجام دادند و ماه ها مذاکرات بسیار سخت و طولانی را پشت سر گذاشتند. اگر برجام پایداری نداشته باشد، به این مفهوم است که فعالیت سیاسی ناکام است و این به ضرر همه خواهد بود. خبرنگار ان بی سی در ادامه از رئیس جمهور پرسید: "نگرانی های برخی از&nbsp; اشخاص در ایالات متحده این است که بعد از ۸ سال که تاریخ اعتبار برجام&nbsp; به اتمام برسد، ایران می تواند دوباره برنامه سلاح هسته ای را دنبال کند. شاید این یک دلیل عمده باشد برای منتقدین که بخواهند راه پیشرفت برجام را کند کنند و یا مانع کامل جلوی راهش بگذارند. نگران این هستند که ایران بعد از اتمام ۸ سال آینده، به دنبال سلاح هسته ای برود. چگونه می توانید به آنها ضمانتی بدهید که خیال آنها را آسوده کند؟" برای ما مهم است که در آینده حکومت سوریه همه گروه ها و احزاب حضور داشته باشند، چه دولت سوریه و چه معارضین در آینده حکومت سوریه نقش داشته باشند. روحانی در پاسخ اظهار داشت: نسبت به همه کشورها برای اینکه در مسیر صلح آمیز هسته ای باقی بمانند، یک دستگاه نظارت بین المللی به نام آژانس بین المللی هسته ای درست شده و این آژانس بر فعالیت صلح آمیز کشورها نظارت دارد و برای اینکه این نظارت بیشتر شود، پروتکل الحاقی هم به مقررات پادمان اضافه شده است. &nbsp; ایران اکنون هم&nbsp; سیوگارد و هم پروتکل الحاقی را رعایت می کند هر کسی که سیوگارد و پروتکل الحاقی را خوانده باشد، می داند که کسی که متعهد به این مقررات می شود، معنایش این است که فعالیت اش حتماً صلح آمیز باقی می ماند. ضمن اینکه در سیاست جمهوری اسلامی ایران چیزی به نام سلاح های کشتار جمعی وجود ندارد و از لحاظ فتوای دینی هم رهبر مذهبی ایران، فتوا داده که هرگونه ساخت و نگهداری، سلاح های کشتار جمعی و از جمله هسته ای حرام و ممنوع است. رئیس جمهور در پاسخ به سوالی در مورد استقرار سیستم دفاع هوایی اس۳۰۰ خریداری شده روسیه در فردو، گفت: همه فعالیت های هسته ای ایران، تحت نظر آژانس است و فردو هم جزو مراکز هسته ای است که آژانس بر آن نظارت می کند. ما دشمنانی در منطقه داریم که ممکن است بخواهند سوء نیتی به ما داشته باشند لذا ما همواره باید برای دفاع خودمان را آماده کنیم. نباید یادمان برود که ما کشوری هستیم که صدام حسین ۸ سال جنگ را بر ما تحمیل کرد. بنابراین ما در جنگ ۸ ساله به خوبی یاد گرفتیم که باید از کشور خودمان دفاع کنیم چون در آن ۸ سال هیچ کشوری به ما کمک نکرد اما همه به صدام کمک کردند. وی در پاسخ به این سوال که" آیا&nbsp; امنیت اضافه در فردو به این معنا نیست که ایران هدفش از این دفاع فوق العاده این است که در آینده سلاح های هسته ای درآنجا تولید کند"، تصریح کرد: ایران در طول تاریخ هر وقت تعهدی کرده به تعهدش پایبند بوده است. شما پیدا نمی کنید در موردی که دولت جمهوری اسلامی ایران در طول این ۳۸ سال یک تعهد بین المللی داشته باشد یا تعهد دوجانبه که تخلف کرده باشد، بنابراین ایران دارای سابقه بسیار خوبی در تعهدات خودش است. ضمن اینکه هرگز جمهوری اسلامی ایران دنبال سلاح هسته ای نبوده و به همین دلیل آن چیزی که ما را سال ها متهم می کردند تحت عنوان ابعاد احتمالی نظامی، آژانس در نهایت به این نتیجه رسید که پرونده را به طور کامل ببندد و اعلام کند که فعالیت ایران همواره در مسیر صلح آمیز بوده است. روحانی در ادامه در پاسخ به سوالی درباره سوریه اظهار داشت: آمریکا چند روز پیش مرتکب یک کار بسیار خطرناکی شد و آن اینکه ارتش سوریه را در منطقه دیرالزور بمباران کرد و درست در شرایطی که بین داعش و ارتش سوریه درگیری بود، با این بمباران کاملاً از داعش حمایت کرد. آنچه که موجب نگرانی بیشتر است که یکی دو روز قبلش هم اسراییل در یک منطقه دیگر به ارتش سوریه در مرزهای خودش حمله کرد، بنابراین احتمال تعمدی بودن این مسأله بالا رفته و به طور کلی همه باید تلاش کنند که در سوریه آتش بس ادامه پیدا بکند. برای اینکه مواد غذایی و دارو به افرادی برسد که ماه هاست از این مشکلات رنج می برند. رئیس جمهور در پاسخ به سوال دیگری درباره منطقه پرواز ممنوع در منطقه شمالی سوریه گفت : به هر حال قرار این است که جنگ با تروریست ها و داعش ادامه پیدا کند اگر همه هواپیماها روی زمین بنشیند معنایش این است که داعش فعال تر به کشتار خودش ادامه دهد. شما می دانید بخش بزرگی از سوریه در اختیار داعش، جبهه النصره و گروه های تروریستی است در همه آتش بس ها یک اصل این بوده که حمله به تروریست ها ادامه پیدا کند و آنها مورد بمباران قرار بگیرند. بنابراین اگر کل هواپیماها روی زمین بنشیند و حرکت نکند صد در صد به نفع تروریست ها است و این حرف به نفع تروریست ها حرکت کردن است. روحانی افزود: شما می دانید قبلاً هم سازمان ملل در مناطقی از سوریه کمک های نوع دوستانه ای را انجام داده&nbsp; و در این زمینه می شود هر برنامه ای را تدوین کرد تا بخش کمک رسانی از حملات مصون باشد، به هر حال می شود گفت که&nbsp; هیچ کس در مسیر کمک رسانی حمله هوایی نداشته باشد. این معنایش این نیست که در کل سوریه پرواز قطع شود. وی در پاسخ به اینکه رییس جمهور اوباما، پوتین و جنابعالی و دیگران گفته اید که باید یک روند سیاسی بوجود بیاید تا بحران سوریه تمام شود. آیا ایران می تواند آینده ای بدون اسد را قبول کند؟ اظهارداشت: مشکل سوریه راه حل نظامی ندارد و حتماً باید مسایل سوریه، از راه حل های سیاسی در نهایت حل و فصل شود. برای ما در سوریه مهم این است که تمامیت ارضی سوریه حفظ شود و سوریه تجزیه نشود، برای ما مهم است که تروریست ها از سوریه بیرون رانده شوند و با آنها جنگ ادامه پیدا کند. برای ما مهم است که در آینده حکومت سوریه همه گروه ها و احزاب حضور داشته باشند، چه دولت سوریه و چه معارضین در آینده حکومت سوریه نقش داشته باشند. اما اینکه در آینده سوریه چه کسی رییس جمهور باشد و چه کسی حاکم باشد یا چه کسی نماینده مجلس باشد، کاملاً باید با رأی مردم و در اختیار مردم باشد. مردم هر کس را انتخاب کردند، باید مورد تأیید باشد، بنابراین مردم سالاری و حاکمیت صندوق آراء بر آینده سوریه یکی از اصولی است که مورد تأکید ما است. کسی نمی تواند بگوید که من این توافق را قبول ندارم و یا می خواهم از نو مذاکره بکنم. اینها بحث ها و شوهای تبلیغاتی است. رییس جمهور در پاسخ به اینکه آیا تماس خوب ورضایت بخشی بین ایالات متحده و ایران در زمان حمله بر داعش وجود داشته یا خیر؟ گفت:&nbsp; هیچ ارتباط مستقیمی بین ایران و ایالات متحده در جنگ با داعش وجود ندارد. البته ممکن است این ارتباطات بین دولت عراق و آمریکا و یا بین روسیه و آمریکا وجود داشته باشد. ما هم در سوریه و هم در عراق، کمک هایی که می کنیم به دولت مستقر در آن کشور است و اگر کمکی انجام می دهیم با درخواست دولت های عراق و سوریه است. یکی از اصولی که ما بر آن اصرار داریم این است که مبنا و محور همکاری ها در منطقه و یا خارج از منطقه دولتی باشد که در آن کشور استقرار دارد حالا چه در عراق و چه در سوریه. روحانی در پاسخ به سوالی در باره بازداشت بعضی از اشخاص دارای دوتابعیت در ایران گفت: اولاً که در قانون ایران، دو تابعیت به رسمیت شناخته نشده است و بنابراین آنهایی که دارای دو تابعیت هستند، از دید قانون ایران، ایرانی هستند و محاکم ایران هم بر مبنای ایرانی بودن آنها، آنها را مورد محاکمه قرار می دهد. به طور کلی تلاش دولت، برای همه آنهایی که در دادگاه ها مورد محاکمه قرار می گیرند یا در زندان هستند بر این است که قوانین ما دقیقاً اجرا شود و رییس جمهور مسئولیت اش این است که نظارت بکند تا قانون اساسی، اجرا شود و نقض نشود. این مسئولیت کلی است و مسئولیت اجرای قانون اساسی به عهده رییس جمهور است. وی در پاسخ به اینکه ایران مبالغ مختلفی را از ایالات متحده ایران دریافت کرده و برخی از منتقدین در سنای آمریکا گفتند که این باجی بوده برای آزادی ۴ آمریکایی که در ماه ژانویه آزاد شدند، آیا چنین بود؟ و آیا ایران این عده را در زندان نگه داشت تا پول های خودش را از ایالات متحده بازیافت کند؟ اظهار داشت: دو مسأله بود. یکی پول هایی که از ایران در آمریکا باقی مانده بود که هنوز هم البته مبالغ دیگری از پول های ایران در ایالات متحده است و در این زمینه مذاکرات ادامه دارد برای اینکه این پول ها بازگشت داده شود. برخی از مواردی که به توافق نمی رسد، می دانید که در داوری بین المللی مورد رسیدگی قرار می گیرد. موضوع دیگر کمک برای آزادی افرادی بود که زندانی هستند، ایرانی هایی در آمریکا زندانی هستند یا مورد تعقیب آمریکایی ها هستند و یا افرادی دارای دو تابعیتی هستند و در ایران زندانی هستند. این هم تلاش شد که این دو گروه در برابر هم آزاد شوند. یعنی هم ایرانی ها آزاد شوند و از تعقیب معاف شوند و هم آن افرادی که دو تابعیتی بودند و بخشی از زندانشان را گذرانده بودند&nbsp; و بخشی از زندانشان باقی مانده بود، مورد عفو قرار بگیرند. بنابراین دو تا مسأله بود که در کنار هم دنبال می شد، الان هم ممکن است راجع به مسأله بدهی ها این مذاکرات ادامه پیدا کند برای اینکه پول هایی که در اختیار آمریکا بوده به ما برگردانده شود. در واقع این پول ایران است که در طول این ۳۸ سال در اختیار آمریکا بوده و باید اینها را به ایران پس دهد. روحانی در پاسخ به سوالی دیگر مبنی بر اینکه درباره انتخابات ریاست جمهوری آمریکا، دونالد ترامپ گفته برجام یک قرارداد فوق العاده فوق العاده بد بوده و گفته که می خواهد مذاکره را از سر بگیرد تا توافق دیگری به دست بیاید؛ و خانم هیلاری کلینتون هم گفته که از ایران انتظار دارد که پای تعهداتش بایستد، فکر می کنید ریاست جمهوری کدام یک از این دو کاندیدا به نفع برجام هستند، اظهارداشت: مسأله برجام امروز دیگر بحث ایران و آمریکا نیست. البته در انتخابات آمریکا به طور طبیعی کاندیداها هر موضوعی را ممکن است برای استفاده های انتخاباتی خودشان مطرح بکنند، اما واقعیت این است که برجام وقتی که طبق قطعنامه ۲۲۳۱ در شورای امنیت سازمان ملل مورد تأیید قرار گرفت، به یک معاهده و یک توافق بین المللی تبدیل شد. برجام امروز یک توافق بین المللی است که شورای امنیت آن را تأیید کرده بنابراین همه دولت ها در آمریکا متعهد به این توافق هستند. کسی نمی تواند بگوید که من این توافق را قبول ندارم و یا می خواهم از نو مذاکره بکنم. اینها بحث ها و شوهای تبلیغاتی است. رئیس جمهور روحانی در پاسخ به اینکه آیا جمهوری اسلامی ایران می تواند رابطه ای که دولت شما با رییس جمهور اوباما داشته را با رییس جمهور بعدی آمریکا هم داشته باشد، گفت: همه چیز وابسته به شرایط آینده است. به هر حال دولت آینده آمریکا اگر بخواهد به دشمنی های خودش ادامه دهد، پاسخ مناسب خودش را دریافت می کند و اگر تصمیم داشته باشد به تخاصم خودش پایان دهد و حقوق مردم ایران را که در بسیاری از موارد مورد مراعات قرار نمی گرفته، مراعات کند، البته آن وقت جو و شرایط دیگری است و طبق آن جو و شرایط دولت ایران هم عمل خواهد کرد.     منبع : خبرگزاری مهر