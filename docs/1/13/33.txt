آغاز دوره فاتحین
  
یادواره 2 هزارنفری شهدای مدافع حرم یگان فاتحین عصر دیروز در مرکز همایش های بین المللی برج میلاد تهران برگزار شد. در این مراسم خانواده های شهدای مدافع حرم از یک قهرمان المپیک تقدیر کردند. بخش فرهنگ پایداری تبیان   یادواره 2 هزارنفری شهدای مدافع حرم «یگان فاتحین بسیج» هم زمان با سالگرد شهادت جمعی از رزمندگان و مستشاران نظامی یگان فاتحین در سوریه عصر امروز (جمعه) با حضور رزمندگان، جانبازان و خانواده شهدای مدافع حرم در مرکز همایش های بین المللی برج میلاد تهران برگزار شد.
در این مراسم شخصیت هایی همچون سرلشکر محمدعلی جعفری فرمانده کل سپاه پاسداران انقلاب اسلامی، سردار محسن کاظمینی فرمانده سپاه محمد رسول الله (ص) تهران بزرگ، محمدباقر قالیباف شهردار تهران، سیدحسن قاضی زاده هاشمی وزیر بهداشت، درمان و آموزش پزشکی، سیدمحمود هاشمی فرمانده یگان فاتحین بسیج و جمعی دیگر از مسئولان لشکری و کشوری حضور داشتند. اندک اندک میهمانان، مردم و خانواده شهدا خود را به برج میلاد برای شرکت در این یادواره رساندند و در دقایق اولیه، ظرفیت مرکز همایش های بین المللی برج میلاد تکمیل شد و عده زیادی در بیرون از فضای سالن نشسته و عده ای نیز ایستاده این مراسم را تماشا می کردند. در فضای بیرونی مرکز همایش های برج میلاد در گوشه ای عده ای از جوانان با شمع های رنگی «لبیک یا زینب (س)» را درست کرده بودند و در گوشه ای دیگر جوانانی از مردم و خانواده شهدا ژس یادگاری با زمینه حرم حضرت زینب (س) می گرفتند. در سالن ابتدا گروه دمام به همراه پرچم گنبد حضرت سیدالشهدا (ع) وارد شد و فضای سالن را معطر به عطر حسینی کرد و برنامه با پخش سخنانی از حضرت آقا درباره شهدای مدافع حرم، سرود ملی و تلاوت قرآن کریم توسط مهدی عادلی آغاز شد. در ادامه ضمن خوش آمدگویی و خیرمقدم مجری مراسم، سیدمحمود هاشمی فرمانده یگان فاتحین بسیج طی سخنانی شهیدان و مدافعان حرم را اسوه ایثار و مقاومت نظام مقدس جمهوری اسلامی عنوان کرد و گفت: مدافعان حرم برای حفاظت از اسلام مقاومت می کنند و اگر غیرت شهدا رزمندگان و خانواده های شهدا نبود دشمن کشور را مورد هجمه های خود قرار می داد. بسیج جهان اسلام شکل گرفته و دشمنان بدانند فاتحین برای فتح اسرائیل آماده است. پس از سخنان فرمانده یگان فاتحین بسیج، ندای لبیک یا حسین (ع) و لبیک یا زینب (س) حاضران در فضای سالن طنین انداز شد و حاضران آمادگی خود را برای جان فشانی برای حفظ حریم اهل بیت (ع) و ادامه دادن راه شهیدان اعلام کردند. سپس قاضی زاده هاشمی وزیر بهداشت، درمان و آموزش پزشکی در جایگاه حاضر شد و در سخنانی بیان کرد: شهدای فاتحین مانند بسیاری از شهدایی هستند که همه چیز خود را برای رضای الهی فدا کردند و آرامش امروز کشور را مدیون رشادت های مدافعان حرم هستیم. بیشتر بخوانید قالیباف شهردار تهران نیز سخنران بعدی این مراسم بود که در سخنان خود شهدای مدافع حرم را احیاگران فرهنگ عاشورا خواند که موجب عزت و اقتدار برای میهن شدند. وی در ادامه مدافعان حرم را سربازان در حال جنگ با استکبار معرفی کرد که از فرهنگ انقلاب اسلامی و فرهنگ عاشورا دفاع می کنند. بیشتر بخوانید در بخش تقدیر از خانواده شهدای مدافع حرم فاتحین، از خانواده شهیدان امین کریمی، مسعود عسکری، عبدالله باقری، محمد طهانی، داود جوانمرد و محمدامین حمزه تقدیر شد. همچنین خانواده شهدای مدافع حرم از کیانوش رستمی قهرمان وزنه برداری المپیک ریو 2016 که مدال خود را به خانواده شهدای مدافع حرم اهدا کرده بود، تجلیل کردند. در ادامه گروه سرود نسیم قدر بر روی صحنه حاضر شدند و نماهنگ «ارغوان» و «مهدیا» را اجرا کردند که مورد استقبال حاضران در مراسم قرار گرفت و پس از نمایش گروه فرهنگی هنری فانوس با محوریت جنایات داعش و ادامه دادن راه یزیدیان در زمان امام حسین (ع) به اجرا درآمد. در خلال اجرای این نمایش، سرلشکر جعفری وارد سالن شد و به تماشای این نمایش نشست. پس از اتمام نمایش گروه فرهنگی فانوس، سرلشکر جعفری به عنوان آخرین سخنران این مراسم طی سخنانی به خانواده شهدای مدافع حرم به موجب بهره مندی از توفیق الهی تبریک گفت و بصیرت عمیق دینی و انقلابی و شجاعت فردی را از ویژگی های مدافعان حرم برشمرد که جان خود را در دفاع از حریم ولایت و انقلاب اسلامی فدا می کنند. بیشتر بخوانید سپس کتاب «کی می رویم بهشت» شامل قصه ها و زندگی نامه شهدای یگان فاتحین توسط سرلشکر جعفری رونمایی شد و از خانواده شهیدان محمدرضا دهقان، سیدمصطفی موسوی، احمد اعطایی، جواد الله کرم، احمد قنبری، مرتضی سراوانی، عقیل بختیاری، سردار همدانی، سردار ناظری و سردار مایلی تقدیر و تجلیل به عمل آمد. در ادامه پرچم منقش به کلمه «یاحسین (ع)» که معطر به عطر حرم رضوی، حرم حضرت زینب (س) و حرم امام حسین (ع) شده بود توسط سرلشکر جعفری به نمایندگی از خانواده شهدای مدافع حرم به یکی از رزمندگان مدافع حرم اهدا شد. این رزمنده مدافع حرم پس از تحویل گرفتن این پرچم گفت: پیش از آنکه ما به دنیا بیایم جنگ تحمیلی تمام شد، روح خدا به خدا پیوسته و جام زهر را سر کشیده بودند و نسل ما امام (ره) را ندید. ما بعد از قطعنامه ای ها وقتی به دنیا آمدیم بت شکن رفته بود و با خلف صالحش بیعت کردیم. ما غایبان «یا لیتنا کنا مژ» گویان همیشه بودیم، اما در سوریه سر بزنگاه رسیدیم. تقریباً در ابتدای ورودی خالدیه همه دیدند که ما چگونه ایستادگی کردیم. وقتی همه رفتند ما تنها ماندیم با دشمنی که از همه طرف روی ما آتش می ریخت. محمد آژند، مرتضی کریمی و جاویدالاثرهایی که پیکرهای شان هنوز روی زمین مانده، استقامت ما را گواهی می دهد. تاریخ گواهی می دهد که در شهرک العیس ما بر خلاف همیشه تاریخ از همه زودتر رسیدیم. در ورودی شهر 4 نفر برای همیشه از بقیه جلو زدند و بخش هایی از پیکر 2 تن از شهدای دهه هفتادی مان را همان جا خاک کردیم تا نشانمان فراموش نشود و ردپایمان باقی بماند و تاریخ بداند ازاین پس با ما روبروست. فاتحین تاریخ ما هستیم و دوران ما تازه شروع شده است. ازاین پس در هرکجای عالم هر ظالمی بخواهد جفا کند ردپای ما آنجاست و هرکسی بخواهد گردن کشی کند اول باید با مادرانی که در همین محله ها در حال تربیت شیر مردانی هستند، تکلیفش را روشن کند و نسل ما بعد قطعنامه ای ها سرش با غرور بالا می گیرد. این مراسم با مداحی و مرثیه خوانی امیرعباسی به پایان رسید.   منبع: تسنیم
