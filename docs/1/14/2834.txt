تلسکوپ اپتیکی مهرماه بهره برداری می شود
  پرتاب ۲ماهواره به فضا  &nbsp;    &nbsp;محسن بهرامی گفت: مراحل نصب تلسکوپ پروژه سیستم اپتیکی زمین پایه رصد اجرام فضایی که در چهار کشور پرو، پاکستان، چین و ایران از سوی سازمان همکاری های فضایی آسیا و اقیانوسیه (اپسکو) به تصویب رسیده بود، در مرکز ماهدشت درحال اتمام است. وی ادامه داد: در همین حال پروژه اشتراک گذاری داده های ماهواره ای کشورهای عضو اپسکو (دیتا شیرینگ) نیز تاکنون پیشرفت مناسبی داشته است و داده ها و دیتای بسیار غنی در مرکز فضایی ماهدشت موجود است که می تواند در سطح بین الملل مطرح باشد. رئیس سازمان فضایی ایران خاطرنشان کرد: امیدواریم، پروژه آرشیو تصاویر ماهواره ای (دیتا سنتر) سازمان فضایی ایران در دهه فجر افتتاح شود و پروژه اپسکو نیز این آمادگی را دارد که در هفته جهانی فضا (مهرماه) به بهره برداری برسد. بهرامی با اشاره به برگزاری جلسه پیشین شورای اپسکو در پکن و جلسه اخیر شورای اپسکو که در استانبول برگزار شد، اظهار داشت: با تلاش های مستمر ، توانستیم قرارگیری یک ماهواره را در منظومه ماهواره ای اپسکو توسط جمهوری اسلامی ایران به تصویب این شورا برسانیم. وی درباره نهایی شدن مذاکرات پرتاب ماهواره گفت: امسال پرتاب «ماهواره دوستی» انجام خواهد شد و آمادگی پرتاب دوم را در اواخر سال جاری یا اوایل سال آینده خواهیم داشت. به نحوی که قرارداد «ماهواره ظفر» نیز در حال بازنگری است و تیم طراحی و ساخت ماهواره «آت‌ست» دانشگاه امیرکبیر نیز تلاش دارند این ماهواره را برای پرتاب دوم آماده کنند. بهرامی با اشاره به احکام صادر شده برای شورای عالی فضایی نیز گفت: از سوی رئیس جمهور برای مهندس شفتی، دکتر صفوی و دکتر امین زاده به عنوان اعضای حقیقی شورای عالی فضایی احکامی صادر شده است. همچنین براساس مصوبه مجلس شورای اسلامی که مقرر شده در شورای عالی فضایی ناظر داشته باشند، آقای زارعی از مجلس به عنوان ناظر انتخاب شده اند. وی گفت: گزارش های بسیار خوبی نیز از چندین کارگروه فعال در دبیرخانه شورای عالی فضایی اخذ شده است که امیدواریم هر چه زودتر بتوانیم جلسه شورای عالی فضایی را تشکیل دهیم.    
منبع:خبرگزاری مهر