مکمل گیاهی برای افزایش اثربخشی دارو تولید شد
  &nbsp;    دکتر محسن برکتین، مجری طرح « تکنولوژی تولید مکمل‌ها و عصاره‌های دارویی گیاهی کپسول شده با روش اولترا اکسترودر»&nbsp; اظهار داشت: در حال حاضر در صنعت گیاهان دارویی کشور ترکیبات بسیاری در فرم‌های فیزیکی مایع، پودری و به شکل‌های افشره، شربت، قطره، کپسول و یا قرص عرضه می‌شوند. وی ادامه داد: این ترکیبات دارای ویژگی‌ها و خواص ویژه و منحصر به فردی هستند که نقش مهمی به عنوان مکمل یا دارو در سلامت انسانی ایفا می کنند به همین دلیل شرکت‌های تولیدکننده مکمل‌ها و داروهای گیاهی در فرآیندهای تولید، مصرف و عرضه این محصولات با مشکلات خاصی مواجه هستند. به گفته برکتین، بدیهی است که شرکت‌های پیشرو و موفق در این عرصه می‌توانند با حل این مشکلات با استفاده از تکنولوژی‌های مدرن، حداکثر راندمان و بهره‌وری در تولید و حداکثر رضایتمندی در مشتریان و در نهایت حداکثر سهم بازار و موفقیت در کسب و کار را برای خود رقم بزنند. وی با بیان مثالی اظهار داشت: گیاهی مانند زردچوبه، دارچین، فلفل قرمز کاین، زیره، زنجبیل، سیر، فلفل سیاه، هل، دانه خردل، دندلیون، لیمو ترش، همگی دارای تأثیرات لاغری از طریق افزایش متابولیسم و بعضاً کاهش اشتها بوده ولی استفاده همزمان گروهی از آنها هم بدون برخورداری از فناوری‌های خاص، به دلیل ایجاد واکنش‌های کاهنده و نامطلوب امکان‌پذیر نیست. مجری طرح با بیان اینکه ما در تولید این مکمل ها از تکنولوژی «اینکپسولیشن» بهره بردیم، افزود: بنابراین اینکپسولیشن به عنوان تکنیکی مدرن بسیاری از مشکلات فوق را به شیوه‌ای کاملاً مؤثر حل کرده و این امر سبب استقبال روزافزون تولیدکننده‌ها از فرآورده‌های کپسول شده در سرتاسر دنیا شده است. برکتین در خصوص تکنولوژی اینکپسوله کردن به روش «اولترا اکسترودر» بیان کرد: اینکپسولیشن یا به بیانی میکرو اینکپسولیشن روشی است که طی آن ترکیبات و عصاره‌های تغلیظ شده و ضروری روغنهای گیاهی و دارویی در یک پوشش محافظ منتشر شده و در آنها به صورت ذرات مولکولی در یک غشای کریستالی محبوس می‌شوند. وی افزود: این مکانیزم سبب کاهش سرعت تخریب و از دست رفتن مواد مؤثره در فرآیندهای متفاوت تولید یا در طول زمان نگهداری تا زمان مصرف نهایی می‌شود. رئیس واحد تحقیق و توسعه این شرکت دانش بنیان اظهار داشت: فرمولاسیون ماتریکس پوششی یا (Envelope) کاملاً منعطف بوده و قابل تغییر و تنظیم بسته به نوع کاربرد و منظور خاص فرآورده است. به گفته وی، این فرمولاسیون کاربردی کمک می‌کند که آزادسازی مواد مؤثره در نقاط متفاوت بدن بسته به نوع فرآورده صورت پذیرد. برکتین با تاکید بر اینکه از این مکمل ها می توان در تولید داروها بهره برد، گفت: افزایش بهره‌وری و راندمان در تولید، افزایش نسبت میزان مواد مؤثره در حجم واحدی از داروها، افزایش میزان راندمان جذب مواد مؤثره با توجه به نوع پوشش ماتریکسی فرموله شده برخی از ویژگی های این مکمل ها برای کاربرد در ساخت داروهای گیاهی به شمار می روند. مجری طرح تاکید کرد: این مکمل ها که با این روش به تولید رسانده ایم، دقیقاً در محل مورد نظر در بدن رهاسازی می شود تا بیشترین ضریب جذب را در بدن داشته باشد. وی با بیان اینکه در کل دنیا&nbsp; ۵ کشور به این فناوری دست پیدا کرده اند،&nbsp; افزود: حتی کشور امریکا هم نتوانسته به این فناوری دست بیابد ولی اکنون ما توانستیم به جمع کشورهای اروپایی در این زمینه بپیوندیم. به گفته وی، با استفاده از این مکمل ها که به تولید رسیده اند می توانیم داروهای گیاهی را تولید کنیم که بیشترین اثر بخشی را در بدن فرد داشته باشد. به گزارش مهر، این مکمل ها در سومین نمایشگاه گیاهان دارویی و طب سنتی توسط معاون رئیس جمهور، وزیر کشور و وزیر امور خارجه رونمایی شد. همچنین اینکپسوله ها در مرحله ثبت اختراع هستند و تاییدیه خود را از انستیتو تحقیقات تغذیه اخذ کرده است.    
منبع: خبرگزاری مهر