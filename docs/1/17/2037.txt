چگونه شاگرد دبیرستان البرز رئیس ایل قشقایی شد؟
 ایل قشقایی در طول حکومت پهلوی اول فراز و نشیب های فراوانی را طی کرد. رضاشاه، آن را خلع سلاح و رئیس آن صولت الدوله را به تهران منتقل کرد اما ایل قشقایی بار ها علیه حکومت مرکزی دست به شورش زد. بخش تاریخ ایران و جهان تبیان   ملک منصورخان، فرزند دوم صولت الدوله، در 1282 شمسی در میان ایل قشقایی متولد شد. با تبعید اجباری صولت الدوله و خانواده وی در زمان سلطنت رضاشاه به تهران او نیز به تهران منتقل و در کالج البرز مشغول به تحصیل در دوره متوسطه شد. اما هنوز دوران تحصیلی خود را به پایان نرسانده بود که از کلاس درس، به ریاست ایل قشقایی رسید. داستان دیدارهای او با احمدشاه، رضاشاه و شرکت در سخنرانی هیتلر در دوران اقامت در اروپا از جمله ماجراهای خواندنی خاطرات ملک منصورخان قشقایی است. اما هنوز دوران تحصیلی خود را به پایان نرسانده بود که از کلاس درس، به ریاست ایل قشقایی رسید. اولین دیدار با رضاخان در آخرین سال سلطنت احمدشاه، رضاخان برای استقبال از او به هنگام بازگشت از اروپا به بوشهر می رود و سر راه در کازرون مهمان ایل قشقایی می شود. ملک منصورخان در این سال برای اولین بار رضاخان را ملاقات می کند: «خبر رسید که رضاخان رئیس الوزرا از تهران به شیراز آمده و برای استقبال از احمدشاه عازم بوشهر است و می خواهد مهمان پدرم شود؛ لذا پدرم، ناصرخان و من را فرستاد تا در بالای کتل بین دشت اژن و پل آبگینه با یکصد سوار از رضاخان استقبال کنیم. وقتی که ما به صحرای میان کتل رسیدیم دیدیم که چند سوار قراول به تاخت اطراف یک اتومبیل می آیند، اتومبیل به ما که رسید ایستاد. رضاخان پیاده شد و ما معرفی شدیم، من و ناصرخان دست او را بوسیدیم او هم روی ما را بوسید. در این میان رو به ناصرخان کرد و گفت من آن اسب را می خواهم. اسبی که چشم رضاخان را گرفته بود اسب حسینقلی خان یکی از نوکران درجه یک پدرم بود. ناصرخان به حسینقلی بیگ گفت اسب تقدیم حضرت اشرف- یعنی رضاخان- شده.» خان قشقایی به بدبینی سران ایلات به رضاخان اشاره می کند: «سه نفر به پدرم پیشنهاد کردند که رضاخان را توقیف نموده و حبس نماید. نظر آن ها این بود که رفتارهای رضاخان نشان می دهد فرد خطرناکی است. آن ها عبارت بودند از مسیح خان کلانتر فارسیمدان، حاج عباسعلی خان از روسای کشکولی کوچک و خضرخان کلانتر طوایف قوتولو. آن ها به پدرم گفتند او ریشه ایلات را خواهد کند. اما پدرم فرمود خودم از شما بهتر می دانم. رضاخان تنهاست من هم می توانم حکم توقیف او را بدهم، ولی او مهمان من است و من این بدعت را در ایل نمی گذارم و این کار را نمی کنم. خضرخان اصرار داشت و می گفت لازم نیست شما او را حبس نمایید من می دهم پسرعمویم او را با گلوله بزند. ولی پدرم این پیشنهاد را هم نپذیرفت سال ها بعد پیش بینی این افراد به حقیقت پیوست.» مملکت باید رئیس الوزرا داشته باشد «پدرم صبح گفت من می روم با احمدشاه به تنهایی صحبت کنم تو با من بیا ولی ناصرخان بماند از مهمان ها پذیرایی کند. وارد چادر احمدشاه شدیم. پدرم دستور داده بود بزرگترین چادرپوش را با دو چادرپوش کوچک دیگر برای احمد شاه برپا سازند. من و پدرم به حضور احمدشاه شرفیاب شدیم. یک سینی پر از اشرفی پوند انگلیس که خیلی هم سنگین بود هم در دست رئیس پیشخدمت های پدرم بود، وقتی که به نزدیکی چادرپوش رسیدیم پدرم سینی اشرفی را گرفت و به پیشخدمت گفت بیرون بایستد. احمدشاه وسط چادرپوش ایستاده بود من و پدرم تعظیم کردیم. او با خوش رویی احوالپرسی کرد. پدرم عرض کرد ملاحظه می فرمایید چقدر جمعیت از شیراز و سایر شهرهای فارس برای زیارت اعلیحضرت آمده اند؛ لذا وقت نشد که تنها چند کلمه به حضورتان عرض کنم. سپس سینی اشرفی را روی میز گذاشت و گفت قابل اعلیحضرت که نیست، ولی این رسم ایلات خودمان بوده و امیدوارم تا آخر ادامه پیدا کند. احمدشاه تشکر کرد. پدرم عرض کرد من این رضاخان را فرد خطرناکی می بینم اجازه بدهید تا او را توقیف نمایم. احمدشاه کمی قدم زد و در جواب گفت صولت الدوله مملکت باید رئیس الوزرا داشته باشد، اگر او رفت از کجا معلوم است که کسی بهتر از او جای او را بگیرد؟ سپس صحبت های دیگر مملکتی پیش آمد. سخنان آنان خیلی ساده و صمیمی مثل دو دوست بود نه مثل صحبت یک ایلخانی با شاه ایران. وقتی که سال ها بعد به سخنان آن روز احمدشاه در مورد رفتن رضاخان اندیشیدم متوجه شدم که مقصود احمدشاه این بود که امثال رضاخان را او بر سر کار نگذاشته است بلکه انگلیسی ها آن ها را آورده اند و مانند رضاخان زیاد دارند و ممکن است یکی دیگر و بد تر از او به جای او بگذارند.» خوراندن شیر زن قشقایی به سگ حاکم نظامی فارس  در سال 1308 ایل قشقایی از ظلم صاحب منصبان نظامی رضاشاه در فارس به تنگ آمده، دست به قیام می زنند. ملک منصورخان در خاطراتش به تلگراف اعتراضی روسای ایلات به شاه اشاره می کند: «در این تلگراف آمده بود که لازم به گفتار نیست خود شاه هم از ظلم مأمورین در فارس اطلاع دارند. علاوه بر این مطلع هستند عباس خان علاوه بر همه رفتارهای ناهنجار گذشته اش شیر زنان ما را گرفته و به توله سگش داده است. آیا در کدام مذهب و در کدام مملکت این رفتار شده است؟ مغول می کشت. آتش می زد ولی چنین عمل ناجوانمردانه را انجام نمی داد. سال قبل به خود اعلیحضرت به وسیله ناصرالدوله عرض کردیم عوض آن دو سه ماهی حبس رفت ولی هیچ وقت در محبس نبود. باز هم حکم حکومت نظامی به او داده اند. شما گذشته از پادشاهی مملکت یک ایرانی هم هستید آیا باید صاحب منصب شما شیرِ زنان ما را بگیرد و به توله سگش بدهد؟ شما فرمانده کل قوا هستید منتظریم ببینیم با افسر زیردستتان که این رفتار را کرده چه رفتاری می کنید. گویا این تلگراف هم مزید بر عصبانیت رضاشاه شده بود.» (ص210) اشاره روسای ایل قشقایی به اقدام سلطان عباس خان از افسران ارتش است که ملک منصورخان اینگونه شرح می دهد: «قضیه از این قرار بود که وقتی سلطان عباس خان در سال قبل به قیر و کارزین آمده بود، کلانتر قیر را خواسته و گفته بود من شیرِ زن می خواهم؛ لذا دو زن قیر شیر خود را به آن ها داده بودند که به سگش داده بود، در ایلات زن خیلی محترم است تا چه رسد به شیرِ زن. مردم به شیر مادرشان قسم می خورند. یک قسمت از جنگ های بعدی قشقایی ها با نظامی ها تا آخر سلطنت رضاشاه بر سر همین مساله بود.» (ص209) دومین دیدار با رضاشاه به دنبال این قیام، مقامات محلی از رضاشاه می خواهند صولت الدوله، رئیس ایل قشقایی و یا فرزند ارشدش ناصرخان قشقایی را که در تهران زندانی بودند آزاد کرده، روانه فارس کند تا ایل را کنترل کنند. رضاشاه به این امر رضایت نمی دهد و در عوض ملک منصورخان قشقایی که در آن دوران شاگرد مدرسه آمریکایی ها در تهران (کالج البرز) بوده را به فارس می فرستد. ملک منصورخان داستان دومین دیدار با رضاشاه را چنین روایت می کند: «یک روز صبح اول وقت که سر کلاس بودم دکتر جردن آمد و در زد. معلم بیرون رفت و برگشت و به من گفت قشقایی دکتر جردن می خواهد شما را ببیند. من از کلاس بیرون رفتم. دکتر جردن به من گفت با من بیایید. با او به اتاق کارش رفتم. البته در عرض راه چیزی به من نگفت. دیدم سرتیپ درگاهی رئیس نظمیه نشسته است. او به من گفت اعلیحضرت شما را احضار فرموده اند باید با من به دربار بیایید. گفتم لباس من لباس مدرسه است، اگر اجازه می دهید به منزل رفته لباس عوض کنم. گفت مانعی ندارد، با همین لباس می رویم. پایین پله های کالج دو اتومبیل ایستاده بود. من و سرتیپ درگاهی سوار یکی از اتومبیل ها شده و به دربار رفتیم. پیاده که شدیم درگاهی با من به داخل دفتر آمد، آن وقت شکوه الملک رئیس دفتر شاه آمد. دیدم در اطراف خیابان قصر تعداد زیادی افسر دور تر از خیابان ایستاده اند. به سمت خیابان نگاه کردم دیدم رضاشاه پشت به من در طول خیابان به سمت مخالف در حرکت است. رضاشاه را قبلا در پل آبگینه کازرون همراه احمدشاه دیده بودم. در این زمان رضاشاه باز به طرف من قدم زنان آمد. سپس افسری را صدا زد و باز از&nbsp;&nbsp; همان راهی که آمده بود برگشت. مجددا برگشت و به طرف من آمد و جلوی من ایستاد. من وقتی دیدم که شاه به طرف من می آید به او تعظیم کردم. او به من نگاه کرد و گفت از شیراز صارم الدوله و دیگران خواسته اند تا شما به شیراز بروید. البته از انقلاب فارس اطلاع دارید؟ کمی مکث کرد و منتظر جواب ماند. به ایشان گفتم من هم شنیده ام در فارس اتفاقاتی افتاده ولی حقیقتا از اصل قضیه اطلاعی ندارم. گفت شما که به شیراز رفتید مأمورین من تو را مطلع می نمایند. باز برگشت و&nbsp;&nbsp; همان راه را گرفت و با اشاره او صاحب منصب بلندپایه ای به او ملحق شد. یقین دارم راجع به موضوع دیگری صحبت می کردند. باز به طرف من برگشت. در وسط راه آن صاحب منصب از او جدا شد و به افراد دیگر پیوست. رضاشاه مجددا مستقیما به طرف من آمد روبه روی من ایستاد و به من خیره شد و گفت: من پدران شما را حبس می کنم باز می بینم تخم جن هایی مثل شما پا گرفته است. مخصوصا شما گفت و من این جمله شاهانه! را آن وقت به هیچ کس نگفتم نه به پدرم نه مادرم و نه به دیگران.» (ص212) هیتلر مرتب به ساعتش نگاه می کرد  ملک منصورخان در دوران تبعید در اروپا در سال های آخر حکومت رضاشاه به آلمان می رود و در طول جنگ دوم جهانی با بخش فارسی رادیو آلمان همکاری می کند. او نظاره گر یکی از سخنرانی های معروف هیتلر بوده که همزمان با حمله آلمان نازی به چک اسلواکی ایراد شده است: «در یکی از تابستان هایی که به آلمان رفتم درگیری بین کشورهای متخاصم به اوج خود رسیده بود. آلمان اتریش را تصرف کرده بود و موسولینی به حبشه قشون فرستاده و آنجا را اشغال کرده بود. من هم با تمام هوش و حواس این قضایا را پیگیری می کردم. در همین ایام که در برلین بودم گفتند هیتلر در اسپورت پلز نطق مهمی ایراد خواهد کرد. من هم با دعوت نامه ای که یکی از آشنایان داد همراه با محمدحسین خان به آنجا رفتم. در آنجا در گوشه سمت چپ در قسمت خبرنگاران و دیپلمات ها نشستیم. هیتلر هم با تمام اطرافیان خود آمد و روی سن نشست. در این میدان هزاران نفر از مردم اهالی سودت نشسته بودند که همه بلند شدند و سلام نازی دادند. پس از مدتی که از ورود ما گذشت، دختران و پسران جوان اهل سودت در حالی که جوراب سفید بر پا داشتند دسته دسته از راهروی بین صندلی ها جلو آمدند. در این لحظه هیتلر ایستاد و به آن ها سلام داد و بعد سرود ملی آلمان نواخته شد. در این میان هیتلر مرتب به ساعت خود نگاه می کرد و در این حین آجودانی آمد و کاغذی را به مارشال کایتل داد او هم آن کاغذ را به هیتلر تقدیم کرد. هیتلر از جای خود بلند شد. جمعیت هم از جای خود بلند شد. سپس او به مردم سودت که هزاران مرد و زن و بچه را شامل می شد رو کرد و گفت:&nbsp; ای مردم سودت که سال ها اسیر آقای بنش (رئیس جمهور چک اسلواکی) و «چه چای» بودید (از لفظ چه چای که یک لغت اهانت آمیز بود مقصودش چک اسلواکی بود) قشون شما همین حالا یعنی از سه دقیقه قبل مشغول اشغال چک هستند! به خانه هایتان برگردید. آلمان بزرگ نخواهد گذاشت حتی یک وجب از خاک آلمان زیر سلطه کشورهای عقب مانده ای مانند چک باقی بماند. بروید&nbsp; ای فرزندان آلمان! و خودش با ستاد همراهش از در عقب یعنی از&nbsp;&nbsp; همان جایی که وارد شده بود استادیوم را ترک گفت. معلوم بود که هیتلر در همین جا توقف نخواهد کرد». (ص279)     منبع: سایت تاریخ ایرانی
 &nbsp;