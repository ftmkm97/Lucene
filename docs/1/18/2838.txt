استفاده از فناوری نانو برای افزایش کیفیت تصاویر ام.آر.آی
  &nbsp;    &nbsp;ام آر آی یا روش تصویربرداری با تشدید مغناطیس (MRI) یکی از روش های پیشرفته تصویربرداری پزشکی است. با استفاده از این روش می توان تصویر بافت های درونی بدن را دید و از آن طریق مشکلات و بیماری های اعضای بدن را تشخیص داد. 
در روش های تصویربرداری با اشعه ایکس مانند رادیوگرافی ساده یا سی تی اسکن، بدن تحت تابش مقدار معینی از اشعه یونیزه کننده قرار می گیرد که اگر از حد مشخصی بیشتر باشد، می تواند موجب اشکالاتی در کارکرد سلول ها شود. در ام آر آی از اشعه ایکس استفاده نمی شود؛ بنابراین نسبت به رادیوگرافی و سی تی اسکن بسیار کم ضرر تر است.
دکتر حسین هلی محقق دانشگاه علوم پزشکی شیراز با بیان این مطلب که گاهی به دلیل نامناسب بودن کیفیت تصاویر ام آر آی نمی توان بافت های توموری را از بافت های سالم تشخیص داد، افزود: تصاویر ام آر آی باوجوداینکه از رزولوشن بالایی برخوردارند، اما کنتراست لازم جهت تمایز بین بافت سالم و تومور را ندارند. ازاین رو، استفاده از عامل کنتراست زا در این روش تصویربرداری موجب بهبود کیفیت و در نتیجه تشخیص بهتر بافت سالم از تومور می شود. در پژوهش حاضر نانوذرات مغناطیسی فریت روی-نیکل جهت ایجاد کنتراست سنتز شده است.
به گفته وی،این نانوذرات می تواند کیفیت تصاویر ام آر آی را بهبود بخشد و از این طریق پزشکان را در شناسایی به موقع بافت های سرطانی کمک کند. 
هلی در رابطه با عملکرد نانوذرات سوپر پارامغناطیس گفت: استفاده از ذره بسیار کوچک سوپر پارامغناطیس موجب می شود که بتوان با تزریق، این ذرات را وارد بدن کرد. سوپر پارامغناطیس بودن این ذرات باعث می شود که در غیاب میدان مغناطیسی، نانوذرات خاصیت مغناطیسی شان را از دست بدهند و به یکدیگر نچسبند و باعث انسداد عروق نشوند.
عضو هیات علمی دانشگاه علوم پزشکی شیراز ادامه داد: در این طرح ابتدا نانوذره فریت روی-نیکل با استفاده از روش هم رسوبی سنتز شده و به منظور افزایش زیست سازگاری، نانوذرات به وسیله ماده دکسترین پوشش داده شده است. در ادامه غلظت های مختلف نانوذره در فانتوم آکاروز قرار داده شده و توسط دستگاه ام آر آی تصویربرداری صورت گرفته است و تصاویر ایجاد شده از حیث کنتراست مورد ارزیابی قرار گرفته اند.
نتایج نشان داده اند که عملکرد این نانوذره جدید نسبت به اکسید آهن تجاری در افزایش کنتراست تصاویر ام آر آی بالاتر است و همچنین با افزایش غلظت نانوذره، کنتراست تصویر افزایش می یابد.
این تحقیقات حاصل تلاش های دکتر نغمه ستار احمدی، مریم حیدری، طاهره زارع، دکتر مهرزاد لطفی و دکتر حسین هلی- اعضای هیأت علمی دانشگاه علوم پزشکی شیراز- است.
نتایج این کار در مجله Applied Magnetic Resonance (جلد 47، سال 2016، صفحات 925 تا 935) به چاپ رسیده است.   
منبع:www.irna.ir