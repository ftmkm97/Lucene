یک میلیون بیجاشده داخلی افغان در سال ۹۵
 اداره هلال احمر افغانستان اعلام کرد، در سال 95 خورشیدی حدود یک میلیون نفر در اثر جنگ و منازعات در این کشور بیجا شده و نیازمند کمک می باشند. بخش سیاست تبیان   اداره هلال احمر افغانستان روز شنبه (24میزان) از هفته مخصوص «سره میاشت» که هدف آن جمع آوری اعانه برای متضررین حوادث طبیعی و غیرطبیعی و تداوی بیماران قلبی می باشد، گرامی داشت به عمل آورد.
این اداره همه ساله از تاریخ 24 تا 30 ماه میزان به مدت یک هفته از سره میاشت تجلیل می َکند و از سرمایه داران و مردم خیرخواه کشور خواستار کمک به متضررین می شود.
عبدالرحمان کلانتری، رییس حوادث هلال احمر افغانستان گفت: اداره هلال احمر از اول سال جاری تاکنون به 30 هزار خانواده هفت نفره کمک کرده است ?.
کلانتری افزود: اکنون حدود یک میلیون نفر در کشور در اثرجنگ ها و یا مهاجران عودت یافته به کشور، بیجا شده اند. لذا از تمام نهادهای خیریه و سرمایه داران کشور درخواست کمک برای متضررین می شود.
وی تاکید کرد: کمک های اداره هلال احمر برای بیجاشده گان بسنده نیست. با این حال این اداره درحال حاضر به بیجاشده گان ولایت های ارزگان، هلمند و قندوز مواد اولیه که از نیاز ضروری آنها به شمار می رود، کمک رسانی می کند که شامل بسته های مواد خوراکی، خیمه و مواد بهداشتی می شود.
از سوی دیگر محمد نعیم دیندار، سکرترجنرال هلال احمر افغانستان نیز گزارشی از کارکرد شش ماه اول سال جاری این اداره ارایه کرد.
وی گفت: خدمات صحی برای 40هزار مریض در بخش های مختلف صورت گرفته و 578 طفل مصاب به سوراخ قلب نیز تداوی شده اند.
دیندار تاکید کرد: بیجا شده گان داخلی امسال نسبت به سال های گذشته افزایش یافته است.
میرویس اکرام، سرپرست اداره هلال احمر افغانستان نیز از مردم خواست در هفته مخصوص سره میاشت با سهم گیری و پرداخت اعانه از آسیب دیدگان حوادث، بیجاشده گان داخلی، مهاجرین عودت کننده حمایت کنند.
به تازه گی کمیشنری عالی سازمان ملل در امور پناهنده گان با اشاره به بازگشت چشم گیر پناهجویان افغان به کشورشان از وقوع بحران انسانی در افغانستان هشدار داد.
منبع: روزنامه ماندگار
