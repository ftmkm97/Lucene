سنگ قبر لطفعلی خان از بین رفت
 سنگ مزار تنها شاه مدفون در حصار تاریخی تهران که این روزها همنشین فرش ها شده مخدوش شده است. این سنگ قبر همان سنگی است که بعد از آنکه مشخص شد لطفعلی خان زند در گوشه ای از حیاط امامزاده زید دفن شده روی آن گذاشته شد. بخش تاریخ ایران و جهان تبیان   روزگار غریب تنها شاه مدفون در حصار تاریخی تهران  تا سال گذشته بر روی آن زیر تصویر حجاری شده او این نوشته حک شده بود: «در این مکان جوانی فرشته سرشت، بزرگترین شمشیرزن زندیه و ابرانسانی از نژاد شایسته ی&nbsp;ایرانی از تبار دلاوران آرمیده است که در 23 سالگی نابینا شد و به قتل رسید. جهان پیر است و بی بنیاد 6» اما این روزها بعد از شنیدن خبر تبدیل شدن بخشی از این آرامگاه به انبار فرش اگر گذارتان به دل بازار تهران و امامزاده زید بیافتد، با تصویر سنگ قبری مواجه خواهید شد که هیچ نوشته ای روی آن خوانا نیست و بقایای نوشته آن نیز از میان رفته است. تخریب سنگ گور کاملاً عمدی و در خلال بازسازی و ساماندهی امامزاده زید که از سال گذشته آغاز شده صورت گرفته است. آرامگاه لطفعلی خان زند در ایوانی قرار دارد که سال هاست با یک در شیشه ای محافظت می شود. آنچه باعث تخریب این سنگ شده فضاسازی است که برای بالا بردن سنگ گور رخ داده است. در حال حاضر سنگ را به اندازه یک متر بالا برده اند و مرمری یک تکه سفید را در زیر گذاشته اند. تغییر و بازسازی به نظر دلیلی برای تخریب نوشته های سنگ گور است که در شصت، هفتاد سال گذشته و بعد از مشخص شدن آن قبر قدیمی گوشه حیاط امامزاده زید مربوط به لطفعلی خان زند است روی آن نصب شده بود. بر اساس منابع تاریخی لطفعلی خان زند پسر جعفرخان و نوه ی صادق خان برادر کریم خان زند بود. او ششمین خان زندیه بود که به فاصله ی&nbsp;کمی از مرگ کریم خان به تخت نشست. او برخلاف اخلافش دلاوری بود که شمشیر به دست گرفتن را از کودکی آموخت و چنان پا در رکاب اسب سیاه رنگش «غران» می گذاشت و شمشیر می زد که گویی شمشیر بخشی از دستش است. به گفته منابع تاریخی او بر خلاف عموها و پدرش از مقابل دشمن نگریخت و برای حفظ حکومت زندیه تا پای جان رفت. شجاعت، صراحت لهجه و صداقت مهم ترین خصوصیاتی است که کتاب های تاریخی از این جوان زیبا برمی شمارند. او در سال 1202 ق با آغاز شورشی که در لار اتفاق افتاد از سوی پدر به سمت لار رفت تا ضمن آرام کردن شورش آن دیار را به قلمرو پدر خویش بیفزاید و البته این مأموریت را با پیروزی به پایان برد و بعد از آن به سمت کرمان رفت تا آنجا را نیز آرام کند. اما درست در پای دیوار کرمان خبر قتل پدرش را توسط خیانت نزدیکانش شنید و هنوز نبرد را آغاز نکرده به شیراز بازگشت تا امور سلطنت را به دست بگیرد. لطفعلی خان به شیوه شاهان زندیه نام خان را به جای شاه انتخاب کرد و در ارگ کریمخانی تاج سلطنت بر سر گذاشت. به شهادت منابع در شش، هفت سالی که پادشاه ایران بود و در شیراز حکمرانی می کرد با وجود آشفتگی و آشوبی که در سراسر سرزمین ایران وجود داشت، کارهای زیادی چون بازسازی حافظیه و آرامگاه سعدی و سد تنگاب را آغاز کرد. این سد در دوره ساسانیان ساخته و در این دوران رها شده بود. او همچنین قصد داشت راه میان شیراز و بندرعباس را هم بسازد که حمله? آقامحمدخان قاجار کارش را نیمه تمام گذاشت. به نوشته تاریخ روضه الصفای ناصری: «با به تخت نشستن لطفعلی خان، آقامحمدخان قاجار به سرعت رو به سوی شیراز نهاد و سرانجام در منطقه ای به نام هزار بیضا در پنج فرسنگی شیراز جنگ درگرفت که البته به سبب فرار محمدخان، عموی لطفعلی خان، زندیان شکست را پذیرا شده و به داخل شهر پناه بردند و قاجارها شیراز را محاصره نمودند، اما پس از اندکی به سبب برج و باروی شیراز و کمبود آذوقه و خوراک دام ها ناچار به ترک محاصره شدند. اما این آغاز نبردهای لطفعلی خان با آقامحمدخان بود.» سر هارد فورد جونز، که بعدها وزیر مختار انگلیس در دربار فتحعلی شاه شد و با لطفعلی خان زند از نزدیک آشنا بود، در کتاب خاطراتش می نویسد: «لطفعلی خان زند تصمیم داشت اصفهان را بر قلمروی خود بیافزاید، این شهر به حکومت قاجار اضافه شده بود. در این هنگام توطئه ای از سوی برخی بزرگان شهر از جمله حاجی ابراهیم خان کلانتر در شرف تکوین بود تا خان زند را سر به نیست کنند. به محض خروج شاه زند از شیراز حاجی ابراهیم به اجرای نقشه خود اقدام کرد و امرای طرفدار خان زند را دستگیر و به برادرش که در اردوی لطفعلی خان بود خبر داد که شورشی را در سپاه تدارک بیند. نتیجه آنکه خان ناکام زند با اندک یاران وفادار رو به سوی شیراز نهاد غافل از آنکه مرکز فرماندهی شورشیان شیراز است. هنگامی که او به پشت دروازه های شیراز رسید با بسته بودن دروازه های شهر از خیانت حاجی ابراهیم آگاه شد و تلاش کرد تا وارد شهر شود، اما حاجی ابراهیم کلانتر با تهدید سپاهیان او مبنی بر اینکه زن و فرزندانشان را در شیراز دستگیر و به قتل خواهد رساند توانست اندک یاران جوان دلاور زند را نیز از او جدا کند و در نتیجه خان زند به اتفاق باقی مانده یاران که شمارشان از شمار انگشتان دست کمتر بود رو به سوی دشتستان گریخت.» لطفعلی خان زند با سپاه کوچکی که جمع شده بود در مقابل آقامحمدخان ایستاد و در آستانه? پیروزی در جنگ سمیرم بود که بار دیگر خیانت ابراهیم خان کلانتر ورق جنگ را به سمت قاجارها برگرداند و شیراز سقوط کرد. آقامحمدخان در شیراز به سراغ گور کریم خان رفت و بعد از نبش قبر استخوان های وکیل الرعایا را به تهران برد و در کاخ گلستان دفن کرد. لطفعلی خان با شنیدن این خبر به سمت کرمان و بعد از آن بم رفت تا بار دیگر با تجهیز سپاه به مقابله با قاجاریه بشتابد. اما دروازه های ارگ بم هم از خیانت ابراهیم خان بسته نماند و در نهایت بعد از نبردی سخت و زخم های عمیق و دیدن مرگ دلخراش اسب زیبایش تسلیم شد. گفته می شود لطفعلی خان را با زخم های بسیار به حضور آقا محمدخان می آورند. او از شاه جوان زندیه می خواهد که برایش تعظیم کند اما لطفعلی خان چنین نمی کند و شاه قاجار بعد از آنکه فرمان می دهد به او تجاوز کنند چشمان این جوان 23 ساله را کور کرده و بعد از انتقال به تهران او را در پایتخت زندانی می کند. اما همین هم برای پادشاه قاجار که تازه به تخت نشسته بود کفایت نکرد و دستور داد تا لطفعلی خان را بکشند. گفته می شود که او را خفه کردند اما برخی از منابع نیز معتقدند او به همراه همسرش مریم بانو با ضرب شمشیر کشته شدند. پیکر لطفعلی خان زند در گوشه ای از امامزاده زید در گمنامی به خاک سپرده شد. او تنها شاهی است که در محدوده بافت تاریخی تهران و حصار تاریخی این شهر دفن شده است هر چند که نباید از یاد برد که با اتصال ری به تهران، ناصرالدین شاه دومین شاهی است که در تهران به خاک سپرده شده است. در دوران پهلوی مشخص شد که این قبر مربوط به لطفعلی خان است و برای آن سنگی آماده شد که روی گور نصب شد. سنگی که حالا نوشته های روی آن نیز از بین رفته است. این اتفاق در حالی رخ داده است که در یک سال گذشته اخباری از آغاز طرح بازسازی بنای پانصد و چند ساله امامزاده زید بازار در رسانه ها منتشر شد و قرار بود همزمان بازسازی محوطه آرامگاه لطفعلی خان زند که در تاریخ به دلاور زند مشهور است انجام شود. اما در یک سال گذشته بازسازی امامزاده زید تکمیل نشده و محوطه آرامگاه نه تنها ساماندهی نشده که بخشی از فرش های امامزاده در محوطه آن انبار شده و سنگ قبر نیز از بین رفته است و به نظر می رسد اراده ای هم برای ساماندهی وجود ندارد و مشکلاتی که سومین امامزاده تهران به لحاظ وسعت و قدمت تاریخی با آن مواجه شده دامن گور لطفعلی خان را نیز گرفته است. بر اساس اسنادی که در اوقاف تهران موجود است محوطه امامزاده زید بیش از 14 هزار متر مربع زیر بنا داشته است. زیربنایی که در حال حاضر بخشی از آن محدود شده و برای سال ها مدرسه حافظ در بخشی از آن ساخته شد. مدرسه ای که چند سال پیش تخریب شد و بخشی از آن به بازار فرش افزوده و بخش دیگری نیز آتش نشانی بازار در آن راه اندازی شد. در حال حاضر آتش نشانی در حریم درجه یک این امامزاده قرار دارد که تعدادی از واحدهای تجاری به امامزاده متصل می شود. گفته می شد که بخشی از فضای شرقی حیاط امامزاده زید که در حال حاضر متروکه باقی مانده است توسط گروهی از سرمایه داران خریداری شده بود تا مانند بخش غربی تبدیل به فضای تجاری شود که در حال حاضر منتفی شده است اما فضا که با فنسی جدا شده همچنان رها شده است.    منبع: سایت تاریخ ایرانی

 