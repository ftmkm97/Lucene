برکت مال سادات
  &nbsp;  هر فرصتی پیش می‌آمد با فامیل‌ها دور هم جمع می‌شدیم تا تعطیلی‌ای پیش می‌آمد حتما همه خانه یكی جمع می‌شدند و بی‌آنكه به كیفیت پذیرایی كسی توجه كنند، رفاقت می‌كردند و خویشاوندی؛ مثلاً جمعه‌ها روزهای جمع شدن در خانه عزیز بود. سیزده به‌در، روز جمع شدن در خانه عمو قاسم بود كه پشت خانه‌اش باغ بزرگی داشت. روز عاشورا خانه خدابیامرز عمه جمع می‌شدیم و عید غدیر هم خانه دایی اسماعیل بودیم چون زن‌دایی از سادات بود. برای ما جمع شدن خانه دایی یعنی عیدی گرفتن از زن‌دایی. اگرچه این عیدی روز عید غدیر، كمتر از عیدی سال نو بود، دو ‌ویژگی خاص داشت: اول اینكه بی‌موقع عیدی می‌گرفتیم دوم اینكه طبق یك توصیه هرگز نباید این پول‌ها را خرج می‌كردیم. عزیز این را به ما گفته بود. گفته بود، پول عیدی عید غدیر را باید بگذارید كنار باقی پول‌هایتان تا به آنها بركت بدهد. نمی‌دانم چرا در آن عوالم كودكانه هرگز فكری برای خرج كردن آن پول به سرمان نمی‌زد. پول را با ذوق می‌گرفتیم و می‌گذاشتیم كنار باقی پول‌های نداشته‌مان. محسن در بین ما از همه باهوش‌تر بود. كیف پول كوچكش را روز عید نوروز كه باز می‌كرد پر بود از عیدی‌های عید غدیر سال‌های قبل. به‌نظرمان به‌خاطر همین هوشمندی‌اش هم همیشه بیشتر از ما عیدی می‌گرفت. ما كه زیر بار این حرف بزرگ‌ترها نمی‌رفتیم كه محسن به این دلیل از ما بیشتر عیدی جمع می‌كند چون سن و سالش از ما بیشتر است پس به او بیشتر عیدی می‌دهند. آن اعتقاد كه عزیز گفته بود، رفته بود توی گوشت و استخوان‌مان. حالا سال‌ها از آن روزها می‌گذرد، خیلی معرفت داشته باشیم، روز عید غدیر زنگ می‌زنیم به زن‌دایی و عیدش را تبریك می‌گوییم و زن‌دایی هم دعای خیری برای‌مان می‌كند و ما هم از اینكه به وظیفه خود عمل كرده‌ایم خوشحالیم. اما انگار اعتقاداتی كه روزی برای‌مان از سنگ سخت‌تر بود باید این روزها به دادمان برسد. گاهی كه به عید غدیر فكر می‌كنم می‌بینم باید هر طور شده، بروم خانه دایی، توی صف‌ مهمان‌ها بنشینم، منتظر بمانم، آن پول اندك پربركت را از دست سیدآل علی بگیرم و بگذارم كنار باقی پول‌هایم، بگذارم كنار باقی اموالم. اجازه بدهم خیر و بركت مال سادات آل نبی، رسوخ كند به زندگی‌ام، ببینم آن وقت هم باز از گرانی اجاره و خرج زندگی خواهم نالید؟! نه، یقینا شاكر خواهم بود چون من این تجربه را به وضوح در كودكی داشته‌ام كه مال سادات به اموال ما بركت داده‌اند؛ ماجرای محسن را می‌گویم.    
منبع: همشهری انلاین 