نابغه نیستم اما به خودم ایمان دارم
 زندگی‌نامه خودنوشت خالق توئتر در قالب کتابی با عنوان «آنچه پرنده کوچک خوشبختی به من آموخت» به فارسی ترجمه و منتشر شد. بخش کتاب و کتاب خوانی تبیان    نشر میلکان کتاب «آنچه پرنده کوچک خوشبختی به من آموخت» را به قلم بیز استون موسس شبکه اجتماعی توئیتر و ترجمه شایان سادات منتشر کرد. این کتاب که در حوزه موفقیت نوشته است داستانی زندگی و فعالیت‌های موسس توئیتر از ابتدای جوانی تا استخدام اتفاقی در گوگل و در نهایت تاسیس توئیتر است. استون در بخشی از کتاب خودش درباره این متن می‌نویسد: این کتاب چیزی بیش‌تر از داستانِ یک‌شبه‌پولدار‌ شدن من است. این داستان خلق چیزی از نیستی و هیچی است، در مورد هماهنگ‌کردن توانایی‌های خود با آرزوهای‌تان، و این‌که وقتی با دوربین احتمالات بی‌پایان به جهان نگاه می‌کنید، چه چیزهایی را یاد می‌گیرید. سخت‌کوشی هم مهم است، ولی بیش‌تر این ایده‌ها هستند که ما را به‌عنوان انسان، شرکت، کشور و جامعه‌ی جهانی به جلو می‌رانند. خلاقیت است که ما را متفاوت، دارای انگیزه و سرشار از حس رضایت‌مندی می‌کند. این کتاب می‌گوید چطور خلاقیت خود و محیط اطراف را مهار کرده و از آن بهره ببرید.  &nbsp;وی در بخشی دیگر از کتابش درباره خود می‌نویسد: من نابغه نیستم، ولی همیشه به خودم ایمان داشته‌ام و به‌عنوان یک انسان، این چیز خیلی مهمی است. مهم‌ترین مهارت من که در طول سال‌ها آن‌را بالاتر هم برده‌ام، توانایی گوش‌سپردن به دیگران است: گوش‌کردن به خوره‌های گوگل، کاربران شاکی توئیتر، همکاران مهم‌ترم، همسر عزیزم. چیزی که کار در طول پنج سال تأسیس توئیتر و قبل از آن در آن استارتاپِ شکست‌خورده به من یاد داد، این بود که تکنولوژی در ظاهر زندگی ما را تغییر می‌دهد، ولی این تغییر در اصل معجزه‌ی نوآوری و مهندسی نیست. ما هر چقدر هم که کامپیوترهای بیش‌تری به شبکه اضافه کنیم یا هر چقدر هم که الگوریتم‌ها پیچیده‌تر شوند، آن‌چه که در توئیتر دیدم و رویش کار کردم، همچنان چیزی فراتر از موفقیت تکنولوژی می‌ماند؛ این چیز انسانیت است. من در آن‌جا با آدم‌های خوبی روبه‌رو شدم و فهمیدم یک شرکت می‌تواند تجارت کند، برای جامعه مفید باشد و در‌عین‌حال خوش هم بگذارند. این سه هدف در کنار هم پیش می‌روند و هیچ‌وقت اسیر و برده‌ی سودآوری نمی‌شوند. انسان‌ها اگر ابزار مناسبی در اختیار داشته باشند، می‌توانند به چیزهای بزرگی دست پیدا کنند. ما می‌توانیم زندگی‌مان را تغییر دهیم. ما می‌توانیم دنیا را تغییر دهیم. نشر میلکان این کتاب را با قیمت ۱۸ هزار تومان منتشر کرده است     منبع:خبرگزاری مهر 

