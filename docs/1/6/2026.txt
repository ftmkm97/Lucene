عرضه «قصه های پریان» در کتابفروشی ها
 ترجمه فارسی کتاب «قصه‌های پریان» نوشته اندرو لانگ، شامل داستان‌هایی از فرهنگ روسیه، مجارستان، ایسلند، دانمارک و... راهی بازار کتاب شد. بخش کتاب و کتاب خوانی تبیان    تقریباً غیرممکن است که بتوانیم دوران کودکی را بدون توجه به دنیای فریبنده داستان‌های سرزمین پریان تجسم کنیم. دخترک‌های یتیم، دیوها و غول‌ها، جادوگرها و پری‌ها و… همین‌ها هستند که دختران و پسران تمامی سرزمین‌ها را در تمام دوران‌ها به هیجان آورده‌اند. از زمانی که قصه‌های موفق پریان «اندرو لانگ»، به رنگ‌های مختلف به چاپ رسید، مایه سرگرمی و تفریح هزاران نوجوان بوده‌ است. بسیاری از پدران و مادران هم این قصه‌های قدیمی فراموش نشدنی را برای فرزندانشان خوانده‌اند. در «قصه‌های پریان» ِ زرشکی، یازدهمین عنوان این مجموعه، لانگ داستان‌هایی از فرهنگ روسیه، مجارستان، ایسلند، دانمارک و… آورده است. این کتاب شامل داستان‌هایی مانند شاهزاده و اژدها، کلبه‌نشین و گربه، کتری جادویی، زبان جانوران و غیره است. این مجموعه با ۳۶ داستان که با زبانی روان و نثری زیبا نقل شده‌اند، یکی از نسخه‌های رایج افسانه‌های قدیمی و نیز یکی از غنی‌ترین و گسترده‌ترین مجموعه داستان‌های پریان محسوب می‌شود. اندرو لانگ انگلیسی یکی از پیشگامان گردآوری آثار فولکلوریک است و در عین حال قابلیت‌های بالای ادبی وی، مجموعه‌های او را در زبان انگلیسی بی‌همتا ساخته‌است. قصه‌های این مجموعه برای بچه‌ها در نظر گرفته شده است، زیرا به‌نظر می‌رسد که بچه‌ها داستان‌های قدیمی را که نسل‌های زیادی از خواندنشان لذت برده‌اند، دوست دارند. کتاب «قصه‌های پریان» با ترجمه علی‌اکبر خداپرست در&nbsp;۳۳۴ صفحه، شمارگان ۱۰۰۰ نسخه و با بهای ۲۱ هزار تومان از سوی انتشارات هیرمند روانه کتابفروشی‌ها شده است.
  منبع: خبرگزاری مهر 
