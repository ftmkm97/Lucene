اپلیکیشن LayerPaint
 نقاشی دیجیتال در اندروید   &nbsp;      LayerPaint اپلیکیشنی برای اندروید است که به کمک آن قادر خواهید بود تا نقاشی‌های دیجیتال را در گوشی موبایل خلق کنید.    با از راه رسیدن تبلت‌ها و افزایش سایز صفحه نمایش موبایل‌ها، نقاشی دیجیتال به مرور به یکی از تفریحات کاربران خوش ذوق تبدیل شده، به طوری که اکثر نقاشان معروف نیز از این موضوع استقبال کرده و طرح‌های فوق‌العاده‌ای را در این زمینه منتشر کرده‌اند. اگر دستی بر نقاشی دیجیتال داشته باشید حتما نام اپلیکیشن پولی LayerPaint را شنیده‌اید. اپلیکیشنی حرفه‌ای برای نقاشی در پلت فرم اندروید که می‌توانید با دانلود آن، نقاشی‌های دیجیتال خود را به مرحله‌ی جدیدی ارتقا دهید. این اپلیکیشن علاوه بر ابزارهای حرفه‌ای که برای ایجاد نقاشی‌ها و طرح‌های دیجیتال در اختیار شما قرار می‌دهد دارای فیلترهای جذابی نیز است که از میان آن‌ها می‌توان به Hue, Gaussian Blur, Mosaic, Monochrome و Extracting Lines اشاره کرد. پشتیبانی از لایه‌های مختلف نیز دیگر ویژگی این اپلیکیشن به حساب می‌آید که به کمک آن می‌توانید طرح‌های خود را به چند لایه‌ی جداگانه تقسیم بندی کنید تا مدیریت بهتری روی طرح‌ها داشته باشید.  نکته‌ی فوق‌العاده‌ای که در LayerPaint وجود دارد پشتیبانی از فایل‌های PSD فتوشاپ است که به کاربر امکان اجرا و ویرایش این فایل‌ها را خواهد داد. این موضوع شاید برای کاربران عادی چندان هیجان انگیز به نظر نرسد اما عکاسان و گرافیست‌ها قطعا قدر این ویژگی را خواهند دانست. این ویژگی در مواقع ضروری که به فتوشاپ یا حتی رایانه دسترسی ندارید می‌تواند بسیار کارآمد و مفید واقع شود. قلموها و براش‌های موجود در LayerPaint نیز در سطح بسیار بالایی از لحاظ تعداد و کیفیت قرار دارند و کافی است با انتخاب آن‌ها انگشت خود را روی صفحه‌ی نمایش حرکت دهید تا از کیفیت بالای طرح‌های ایجاد شده لذت ببرید. نسخه‌ی رایگان LayerPaint HD دارای امکانات محدودتری نسبت به نسخه‌ی پولی آن است و برای لذت بردن از کیفیت HD و امکانات کامل باید نسخه‌ی کامل آن را خریداری کنید. رابط کاربری به نوعی طراحی شده است که بهترین اجرای آن در تبلت‌ها و صفحه نمایش‌های بالای ۷ اینچ خواهد بود با این حال استفاده از آن در گوشی‌های موبایل نیز امکان پذیر است.  لازم به ذکر است که این اپلیکیشن به صورت پولی منتشر شده است و نسخه‌ی رایگان آن تنها دارای ابزار Paint برای نمایش برنامه است. LayerPaint دارای ۳.۳ مگابایت حجم بوده و برای اجرا به اندروید ۴ یا بالاتر نیاز خواهد داشت.      منبع:&nbsp; زومیت