شورای راهبردی گردشگری در شهرداری تهران تشکیل شد
 اولین جلسه شورای راهبردی گردشگری با حضور فعالان و اساتید این حوزه در شهرداری تهران تشکیل شد قرار است در این شورا برنامه جامع گردشگری تهران نوشته شود.&nbsp; بخش گردشگری تبیان   اولین نشست شورای راهبردی گردشگری روز گذشته در معاونت اجتماعی شهرداری تهران با حضور اساتید و فعالان حوزه گردشگری برگزار شد. در این برنامه،&nbsp; محمدحسین یزدانی رئیس انجمن صنفی راهنمایان گردشگری استان تهران&nbsp; گفت: در نشست های راهبردی یا افراد حضور پیدا می کنند که تنها جلسه ای برگزار شود، یا تلاش می کنند جلوی کاری که می خواهد انجام شود را نگیرند و یا اینکه راهی پیدا می کنند که واقعا کاری انجام شود. امیدوارم این جلسه هدف سوم را دنبال کند.
در ادامه داوود فرزانه ، رئیس هیات مدیره هلدینگ گردشگری مارکوپولو نیز گفت: خیلی از مردم تهران هنوز جاذبه های این شهر را ندیده اند. ما هنوز نمی دانیم که کمیته شورای راهبردی گردشگری قرار است چه برنامه هایی را داشته باشد. شاید به بررسی بیشتری نیاز است.
امامی نیز از فعالان حوزه گردشگری بیان کرد: اینکه شهرداری اقدام به تشکیل ستاد گردشگری و یا شورای راهبردی در این زمینه کرده اتفاق جدیدی نیست. شهرداری پیرو وظایفی که داشته باید زودتر اقدام به چنین کاری می کرد. این کار تفننی و یا از سر لطف نیست بلکه وظیفه ای است که مدتها به آن نپرداخته اید.
وی ادامه داد: سازمان میراث فرهنگی متولی سیاست گذاری در گردشگری است اما جایی مانند شهرداری مسئولیت اجرایی دارد. چون کار دیگری نباید انجام دهد. اگر گردشگری کشور بخواهد شکل درستی داشته باشد باید این اتفاق بیفتد و شهرداری ها وارد حوزه تهران گردی شوند. به اعتقاد من تهران موتور محرک گردشگری کشور است و اگر سازمان گردشگری تهران شکل بگیرد می توان به آن امیدوار بود.
محمدتقی رهنمایی استاد دانشگاه نیز گفت: پرداختن به حوزه گردشگری برای شهرداری تهران یک مسئولیت و رسالتی است که اکنون می خواهد روی آن کار کند. پس تشکیل ستاد گردشگری اتفاق تازه ای نیست. ولی برای اجرایی شدن پرداختن به حوزه گردشگری شهری باید عزم جدی وجود داشته باشد. می توان گردشگری شهری را از منطقه ۱۲ شروع کرد. چون منطقه ۱۲ پایتخت تهران و تهران پایتخت کشور است. پس می توان پایلوت گردشگری شهری را از این منطقه آغاز کرد. برای این منظور لازم است که ظرفیت های تهران بازشناسی شود. من موافق با این ایده نیستم که باید بافت تاریخی را از کل شهر جدا کنیم بلکه به نظرم باید فراگیر نگاه کرد و در ۲۲ منظقه تهران گردشگری شهری را جا انداخت.
وی با اعلام این پیشنهاد که از بخش خصوصی باید برای حوزه تهران گردی استفاده کرد ادامه داد: باید تهران را به ساکنان آن بشناسانیم و آنها بدانند که اوقات فراغتشان را کجا بگذرانند یک نوع تهران گردی هم می توانیم برای مسافران ایرانی داشته باشیم که در سفر به ایران به خویشاوندان خود وابسته هستند. همچنین تهران گردی برای گردشگران خارجی را نیز مد نظر قرار دهیم. پس تهیه یک طرح استراتژیک باید در اولویت شورای راهبردی گردشگری باشد.
محمود ضیایی عضو هیات علمی دانشگاه علامه طباطبایی هم در این برنامه گفت: از آنجا که قبلا در بحث سند چشم انداز تهران مشارکت داشتیم به نظرم باید اسناد بالادستی را ببینیم من فکر می کنم دو رویه باید پیش برود یکی اینکه طرح های موضوعی نقد شود و دیگر اینکه نقش اسناد بالادستی تبیین شود. بد نیست اگر سند چشم انداز تهران داشته باشیم. برای تهران هنوز حتی یک طرح جامع توسعه گردشگری مصوب نشده است.
احمد محیط طباطبایی رئیس ایکوم ایران نیز بر این نکته تاکید داشت که جاذبه های گردشگری و تاریخی تهران را می توان نه تنها در یک ماه بلکه در ۹۰ روز هم دید. او تاکید کرد: تعریف ما از گردشگری بسیار مهم است. اینکه چه نگاهی به تهران داریم آیا نگاه به گردشگری تنها به آمار و عددهایی محدود می شود که موجب کسب درآمد خواهد شد یا اهداف دیگر را نیز دنبال می کند. تهران پایتخت است و هر کسی از هر قومی می تواند تهرانی باشد چون تهران جنبه ملی دارد.
وی با بیان اینکه در همه جای دنیا نقش شهرداری ها را در جشنواره ها و برنامه های می بینیم تصریح کرد: گردشگری یک نهاد میان بخشی است و وظیفه اش هماهنگی بخش ها برای ارائه یک برنامه مدون و راهگساست. شهرداری باید این هماهنگی را بین بخش خصوصی و دولتی انجام دهد.
علی محمد نائینی مشاور و قائم مقام معاونت فرهنگی و اجتماعی شهردار تهران پس از شنیدن سخنان شرکت کنندگان در این نشست گفت:باید چشم اندازی نوشته شود و برنامه جامعی برای گردشگری تهران در جلسات آینده بنویسیم. پس بهتر است که دستور جلسات آینده شورای راهبردی گردشگری بررسی طرح توسعه جامع گردشگری شهر باشد که به طور طبیعی باید تعریفی از گردشگری در آن لحاظ و نقشه گردشگری تهران در قالب یک چشم انداز روی آن کار شود. همچنین فهرستی از اقدامات عملیاتی را نیز تهیه کنیم.سامانه اطلاع رسانی نیز بسیار مهم است. جلسات بعدی شورای راهبردی گردشگری موضوع محور است و گردشگری شهر تهران از زوایای علمی بحث خواهد شد تا کمکی به ستاد گردشگری شود برای رسیدن به موفقیت.
نائینی پیشنهاد داد که هر دو هفته یک بار جلسه شورای راهبردی گردشگری تشکیل شود.    
منبع :خبرگزاری مهر

 