یاوریان فر: نقاشی هایم را در قالب کتاب منتشر می کنم
   فرناز یاوریان‌فر به بهانه آغاز به‌کار نمایشگاه نقاشی «لحظات آرامش» گفت: اگر تجربه برگزاری اولین نمایشگاه انفرادی‌ام موفق باشم، آثارم را در كتابى با عنوانِ «لحظات آرامش» منتشر می‌کنم. اعتقاد دارم هرقدر كتاب‌های مربوط به آثار هنرى بیشتر در دسترس مردم باشد، اشتیاق مخاطبان به سوی آثار هنرى بیشتر خواهد شد.بخش کتاب و کتاب خوانی تبیان

  &nbsp;فرناز یاوریان‌فر&nbsp; با اشاره به آغاز به‌کار نمایشگاه نقاشی‌هایش با عنوان «لحظات آرامش» اظهار کرد: این اولین نمایشگاه انفرادى من و در واقع اولین تجربه شخصی من براى مواجهه با مخاطبان نقاشی است که از جمعه (نهم مهرماه) در نگارخانه «آشیان نقش و مهر» برپا شده است.

وی افزود: من در گذشته در نمایشگاه‌های جمعى متعددى شركت داشتم، اما هیچ‌وقت تجربه‌ مواجهه‌ مجموع كارهایم را با مخاطب نداشتم. تصمیم دارم اگر در این تجربه موفق باشم، آثارم را در كتابى با عنوانِ «لحظات آرامش» منتشر کنم تا در آینده، نشان‌دهنده‌ دوره‌ای تاریخی از كارهاى من در زمینه نقاشی باشند.

یاوریان‌فر با تاکید بر ارتباط تحصیلاتش در دانشگاه با مقوله هنر، گفت: من در کشور ایتالیا در رشته فلسفه و فلسفه هنر تحصیل كردم اما پس از بازگشت به ایران، دانشگاه دیگر جواب بسیارى از سؤالات مرا نمی‌داد و من به دنبال گمشده‌‌ام یعنی چگونگى ظهور و پیدایش یک هنرمند راستین مى‌گشتم كه آن‌را در آتلیه استاد تاها بهبهانى پیدا کردم.

این نقاش جوان ادامه داد: هفت سال پیش نقاشی را نزد استاد تاها بهبهانی شروع کردم. ابتدا اصول و مبانی نقاشی را درس گرفتم و بعد وارد مبحث رنگ و رنگ‌شناسی شدم. شناخت مکاتب نقاشی نزد استاد مرا در مسیر انتخاب مکتب سورئالیسم برای بیان افکار و ایده‌هایم هدایت کرد.

وی افزود: همان‌طور كه می‌دانید، فعالیت هنری با تالیف و تحقیق در زمینه هنر متفاوت است. هنرمندان طراز اول زیادی هستند که دستى در تحقیق و مطالعه ندارند و بسیارى از محققان و مؤلفان دستى در خلاقیت ندارند، بنابراین جمع این دو در یک فرد در اروپا نیز بسیار نادر است و احتیاج به آموزش و تربیت افراد براى این امر مهم در دانشگاه‌ها دارد.

این دانش‌آموخته رشته فلسفه هنر تاکید کرد: در کشورهای مختلف دنیا، دولت‌ها براى داشتن مردمى كه زندگى و آثارشان را به‌صورت مكتوب درمی‌آورند، علاوه بر بخش آموزش، هزینه می‌کنند. در واقع، دولت‌ها هستند كه فرهنگ روزمره‌ مردم را می‌سازند.

یاوریان‌فر با اشاره به هزینه سنگین انتشار کتاب در ایران، گفت: هرچند چاپ کتاب در ایران بسیار پرخرج است و خریدار واقعی ندارد، اما من اعتقاد دارم هرقدر كتاب‌های مربوط به آثار هنرى بیشتر در دسترس مردم باشد، اشتیاق مخاطبان به سوی آثار هنرى بیشتر خواهد شد. بنابراین به باور من، انتشار كتاب‌های هنرى، یک بسترسازی فرهنگى موثر براى هنرهاى تجسمى است.      &nbsp;منبع: ایبنا