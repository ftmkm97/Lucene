ارزشیابی تحصیلی بر موفقیت در کنکور موثر است

  رئیس مرکز سنجش وزارت آموزش و پرورش گفت: ارزشیابی تحصیلی دانش آموزان توسط معلمان امری موثر بر موفقیت آنان در آزمون سراسری ورود به دانشگاههای کشور است.

به گزارش اداره اطلاع رسانی و روابط عمومی آموزش و پرورش شهر تهران ،عبدالرسول عمادی در گردهمایی سراسری روسای ادارات سنجش آموزش و پرورش کشور در مشهد افزود: زیرنظام پژوهش و ارزشیابی برای تدوین بودجه 96 درحال پیگیری است که می تواند نقش مهم و موثری در ارتقای کیفیت آموزش وپرورش ایفا نماید.

وی ادامه داد: ارزشیابی تحصیلی در پایان هر یک از دوره های تحصیلی بر اساس سند تحول بنیادین به صورت نتیجه محور و طی دوره های تحصیلی نیز به صورت فرایند محور به صورت ارزشیابیهای تکوینی و پایانی توسط معلمان درحوزه های مختلف آموزشی، پرورشی، تربیت بدنی و موارد مشابه صورت می گیرد.

وی بر اهمیت فرایند ارزشیابی و لزوم آماده سازی معلمان برای این موضوع تاکید و بیان کرد: ارزشیابی به معنای گویا کردن یک نمره صامت است و می تواند تواناییها و توانمندیهای دانش آموزان را مشخص نماید.

رئیس مرکز سنجش وزارت آموزش و پرورش گفت: استفاده از نتایج امتحانات و ارزشیابیهای آموزش و پرورش در پذیرش ورودی مدارس استعدادهای درخشان و دانشگاهها مورد تاکید است.

وی در ادامه همچنین اظهار کرد: در بحث سخت افزارها و سامانه های الکترونیکی برنامه های خوبی در حوزه سنجش و ارزشیابی انجام شده و برخی نیز درحال انجام است.

عمادی صحت و دقت تولید نمره را یکی از دغدغه های حوزه ارزشیابی ذکر و بیان کرد: یکی از مشکلات حوزه ارزشیابیها فقدان تناسب ارزشیابی انجام شده توسط معلمان با سئوالات استاندارد امتحانات نهایی است.

وی افزود: کیفیت بخشی به آموزش و پرورش با بالا بردن سطح ارزشیابی و سنجش فراهم می شود.

او همچنین سازمان سنجش را از مخالفان سرسخت حذف کنکور اعلام و بیان کرد: هم اینک در رشته محلهای زیرگروههای ریاضی، فنی و حرفه ای، علوم انسانی و هنر می توان کنکور را حذف کرد تا مبنای پذیرش دانشجو براساس نمرات مدارس باشد.

وی ادامه داد: اما در رشته هایی که متقاضی زیادی دارند از جمله دندانپزشکی و پزشکی این امکان فراهم نیست.

رئیس مرکز سنجش وزارت آموزش و پرورش به برنامه توسعه متوازن رشته های دانشگاهی اشاره و بیان کرد: فشار خانواده ها برای رفتن به رشته تجربی بسیار زیاد لذا آینده رشته مهندسی در ایران در خطر است.

وی گفت: اگر بتوان توسعه متوازن رشته ها را به خوبی انجام داد می توان به سمت حذف کنکور حرکت کرد.

عمادی اظهار کرد: امسال تاثیر سوابق تحصیلی در کنکور 30 درصد بود و برای سال آینده هنوز تصمیمی گرفته نشده، در بسیاری مواقع نمره 20 دانش آموزان نتوانسته تاثیر مثبت داشته باشد زیرا تعداد نمرات 20 زیاد بوده و تمایز میان دانش آموزان ایجاد نکرده است.

وی گفت: کارگروههای سه گانه برای بحث در خصوص مباحث سنجش تشکیل شده است، بخشی از کار مربوط به استانداردسازی طراحی سئوال و اجرای ارزشیابی استاندارد می باشد.

عمادی افزود: متاسفانه معلمان با کیفیت ارزشیابی و کیفیت طراحی سئوال آشنا نیستند و نیاز به تمرکز در این حوزه وجود دارد لذا باید معلمان با حوزه ارزشیابی به خوبی آشنا شوند.

وی گفت: از مسائلی که به ویژه در سالهای اخیر به اعتراضات دانش آموزان در امتحانات نهایی دامن زده این است که آزمونهای معلمان در طول سال تحصیلی نسبتی با آزمون نسبتا استاندارد امتحانات نهایی ندارد. معلم در طول سال تحصیلی در ارزشیابی تکوینی به خوبی عمل نمی کند یا به تنوع و تعدد از دانش آموزان امتحان نگرفته است.

وی افزود: به همین دلیل دانش آموزان هنگامی که به امتحان نهایی می رسند به مشکل بر می خورند.

بخش مرکز یادگیری سایت تبیان، تنظیم:نیلوفر یاقوتی 