به دنبال توسعه صنعت گردشگری در تهران
 رئیس ستاد گردشگری شهرداری تهران: به دنبال توسعه صنعت گردشگری در تهران هستیم&nbsp; بخش گردشگری تبیان   رئیس ستاد گردشگری تهران گفت:‌ امروز تهرانگردی به عنوان یک گردشگری تخصصی در حوزه گردشگری مطرح است و نوعی گردشگری خاص به شمار می رود.
فرزاد هوشیارپارسیان در حاشیه نخستین جلسه شورای عالی راهبردی گردشگری شهر تهران که عصر امروز با حضور مدیران شهرداری ، شورای شهر تهران ،‌سازمان میراث فرهنگی و بخش خصوصی برگزار شد افزود: بر اساس آْمار جهانی شهر تهران در سال 2015 هشتمین شهر پر وسعت و گردشگر در حوزه صنعت گردشگری است که بخش های متنوع و خاص گردشگری را در خود جای داده است.

وی گفت: علاقه مندانی که تمایل دارند از تورهای گردشگری شهر تهران بهره ببرند می توانند اطلاعات لازم را از سایت www.visit.tehran.ir دریافت و اگر می خواهند از تورهای تهرانگردی استفاده کنند با شماره تلفن 137 تماس بگیرند و در این تور ها ثبت نام کنند.

رئیس ستاد گردشگری تهران با بیان اینکه تهران از قدمت 450 ساله برخوردار است افزود:‌ این شهر بیش از 7 هزار سال تمدن دارد و بیش از 250 سال پایتخت بوده است از این رو گنجینه بسیار گران بهایی از اماکن تاریخی، مذهبی، تفریحی و طبیعی است که هم می تواند درآمدی پایدار برای شهرداری ایجاد کند ، هم هویت شهر را گسترش دهد و همچنین شاهد حضور گردشگران خارجی باشد.

هوشیار پارسیان گفت: هم اکنون تهرانگردی با شعار تهران را ببینیم به یک برند تبدیل شده است و اگر امروز بخواهیم به تهران گردی بپردازیم 35 روز طول می کشد که همه شهر را ببینیم از این رو قصد داریم با پیگیری این جلسات و کمک متخصصان صنعت گردشگری تهران را به یک شهر گردشگری کامل تبدیل کنیم.    

منبع :خبرگزاری صداوسیما

 