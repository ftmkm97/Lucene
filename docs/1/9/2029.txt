معرفی 200 کتاب کودک در غرفه ایران در فرانکفورت
 ترجمه کتاب فرهاد حسن‌زاده، نویسنده کودک و نوجوان، با عنوان "Will &amp; Nill" در نمایشگاه کتاب فرانکفورت رونمایی خواهد شد.  بخش کتاب و کتاب خوانی تبیان    فرهاد حسن‌زاده، نویسنده کودک و نوجوان و یکی از نویسندگان حاضر در غرفه ایران در نمایشگاه کتاب فرانکفورت،با اشاره به برنامه‌های در نظر گرفته شده برای این دوره نمایشگاه گفت: امسال برای نخستین‌بار انجمن نویسندگان کودک و نوجوان مدیریت بخش کتاب کودک و نوجوان غرفه ایران در نمایشگاه کتاب فرانکفورت را برعهده دارد. قرار است امسال از سوی این انجمن یک نشست تخصصی شامل چهار کارگاه پیرامون کتاب کودک در ایران برگزار شود. وی با بیان اینکه این نشست روز بیستم اکتبر برگزار خواهد شد، ادامه داد: یکی از بخش‌های این نشست به معرفی من به عنوان یکی از نویسندگان ادبیات کودک و نوجوان در ایران و کاندیدای جایزه اندرسون و جایزه آسترید لیندگرن اختصاص دارد. علاوه بر این، در دیگر بخش‌های این نشست به موضوعات «شعر کودک در ایران»، «جذابیت‌های کتاب کودک در ایران» و «کتاب‌های زیست‌محیطی در ایران» با حضور مصطفی رحماندوست، فریدون عموزاده خلیلی، سحر ترهنده، رؤیا مکتبی، سیدرضا کروبی مدیر انتشارات فنی ایران، سبحانی‌نیا از نویسندگان کودک و نوجوان و مدیر انتشارات تاینی اول(جغد کوچک) بررسی خواهد شد.  حسن‌زاده از رونمایی یکی از آثارش خبر داد و یادآور شد: کتاب «بشو و نشو» از سوی انتشارات جغد کوچک به زبان انگلیسی برگردانده و منتشر شده است. این اثر با عنوان "Will &amp; Nill" رونمایی خواهد شد. همچنین قرار است در نمایشگاه کتاب فرانکفورت بخش قصه‌خوانی نیز داشته باشم که داستان‌های از «کوتی کوتی» خوانده خواهد شد.  حسن‌زاده از تهیه دو کاتالوگ از سوی انجمن نویسندگان کودک و نوجوان خبر داد و گفت: یک یاز این کاتالوگ‌ها به معرفی 60 نویسنده ایرانی اختصاص دارد که در پنج سال گذشته صاحب اثر بودند و موفق به دریافت جایزه شده‌اند. کاتالوگ دوم؛ حاوی اسم، تصویر و مشخصات 200 کتاب ایرانی در حوزه کودک و نوجوان است که توسط کارگروهی در انجمن شناسایی شده‌ و عمدتاً کتاب‌هایی هستند که طی پنج سال گذشته جایزه‌های ملی و بین‌المللی دریافت کرده‌اند.     منبع:خبرگزاری تسنیم 
 
