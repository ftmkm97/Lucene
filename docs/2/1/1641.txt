هنوز ایده هایم را از مردم می گیرم
 رضا عطاران بازیگر و کارگردان گفت هنوز در بین مردم رفت‌وآمد می‌کند و سوژه‌هایش را از این طریق به دست می‌آورد. بخش سینما و تلویزیون تبیان    رضا عطاران، بازیگر و کارگردان در حاشیه نمایش فیلم "چه خوبه برگشتی" به کارگردانی داریوش مهرجویی در کیش، اقدامات انجام‌شده توسط موسسه هواداران هنر را مثبت خواند و دراین‌باره به هنرآنلاین گفت: چنین اقداماتی که ریشه در بخش خصوصی دارد، می‌تواند باعث تشویق هنرمندان و مردم شود ضمن اینکه من بعد از چند سال از دیدن مجدد فیلم چه خوبه برگشتی و صدالبته بودن در بین مردم و خندیدن با آن‌ها لذت بردم.

او در پاسخ به این سؤال که بین کارهای طنز و جدی کدام را بیشتر دوست دارد، اظهار کرد: من کار هنری را چه به صورت طنز و چه جدی دوست دارم، اما به نظر می‌رسد راهی که برای من در سینما باز شد بیشتر در حوزه کمدی و طنز بوده است. البته زمان‌هایی هم بوده که به شکلی تأثیرگذار کارهای جدی نظیر "دهلیز" - که واقعاً دوستش دارم - را کار کرده‌ام.

عطاران سینمای طنز را با مشکلاتی مواجه دانست و گفت: از آنجایی که طنز همواره باعث خنده می‌شود، در سطح دنیا، ساده‌تر گرفته می‌شود و کمتر به آن پرداخته می‌شود. در حالی که کار طنز بسیار سخت است. این در حالی است که در تمام جشنواره‌های خارجی نیز کارهای جدی جایزه می‌گیرند و تمام اتفاقات خوب مختص کارهای جدی است. در واقع این مشکل در سراسر دنیا وجود دارد اما قطعاً بازیگر خوب طنز هم می‌تواند مورد توجه قرار گیرد.
وی در پاسخ به این سؤال که ایده‌هایش را از کجا به دست می‌آورد گفت: هنوز ایده‌هایم را از مردم می‌گیرم، زیرا هنوز ماشین ندارم و سوار تاکسی می‌شوم و با مردم حرف می‌زنم و از درد دل و صحبت‌هایشان چیزهایی درمی‌یابم.

وی تأثیرگذاری کار طنز را در بین مردم بیشتر خواند و گفت: برخلاف جشنواره‌ها که بیشتر کار جدی را می‌پسندند مردم کار طنز را بیشتر دوست دارند. البته در حال حاضر کارهای جدی چون "ابد و یک روز" و "فروشنده" نیز بسیار مورد توجه مردم قرار گرفته است و امیدوارم که در بخش هنری هم کار طنز مورد توجه قرار گیرد.

در دومین روز از هفته هنری جزیره کیش که به همت باشگاه هواداران هنر و سازمان منطقه آزاد کیش، برگزار شد، فیلم "چه خوبه برگشتی" به کارگردانی داریوش مهرجویی و با حضور رضا عطاران در مرکز همایش‌های خلیج فارس کیش به نمایش درآمد.     منبع:هنرانلاین
 
