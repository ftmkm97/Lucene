نامه احمدی نژاد به رهبر
 دکتر احمدی نژاد با ارسال نامه ای خطاب به رهبر معظم انقلاب اسلامی اعلام کرد که در عمل . . . بخش سیاست تبیان   محمود احمدی نژاد با ارسال نامه ای به مقام معظم رهبری اعلام کرد: در عمل به منویات معظم له، برنامه ای برای حضور در عرصه رقابت های انتخاباتی سال آینده ندارد. علی اکبر جوانفکر مشاور رسانه ای رئیس دولت های نهم و دهم به ایسنا گفت: دکتر احمدی نژاد با ارسال نامه ای خطاب به رهبر معظم انقلاب اسلامی اعلام کرد که در عمل به منویات معظم له، برنامه ای برای حضور در عرصه رقابت های انتخاباتی سال آینده ندارند. 
متن کامل نامه به شرح زیر است : حضرت آیت الله خامنه ای (مدظله العالی)
رهبر معظم انقلاب اسلامی  سلام علیکم
همان گونه که مستحضر هستید در دیدار مورخ نهم شهریورماه سال جاری، اینجانب برنامه های تبیین انقلاب در سراسر کشور را تشریح نمودم، پس از آن حضرت عالی توصیه فرمودید که در این دوره مصلحت نیست بنده در انتخابات شرکت نمایم و اینجانب نیز تبعیت خود را اعلام نمودم.
ضمن تشکر از بیانات مهم حضرت عالی در جلسه درس خارج فقه مورخ پنجم مهرماه جاری، به استحضار می رسانم که در عمل به منویات رهبر بزرگوار انقلاب، برنامه ای برای حضور در عرصه رقابت های انتخاباتی سال آینده ندارم.
به لطف خداوند متعال و با افتخار همواره به عنوان سرباز کوچک انقلاب و خادم مردم باقی خواهم ماند.
از خداوند منان برای حضرت عالی سلامتی و موفقیت بیشتر و برای ملت بزرگوار ایران عزت و سربلندی روزافزون ، در سایه عنایات حضرت ولی عصر (عج) مسالت دارم.   محمود احمدی نژاد
   منبع : ایسنا   