مدیر کل قم استعفا داد جنتی پذیرفت
 وزیر فرهنگ و ارشاد اسلامی با استعفای مدیرکل فرهنگ و ارشاد اسلامی استان قم موافقت کرد. بخش هنری تبیان   &nbsp;متن استعفای حجت الاسلام والمسلمین عباس دانشی و پاسخ وزیر فرهنگ و ارشاد اسلامی به شرح زیر است: متن استعفای «حجت الاسلام والمسلمین عباس دانشی» مدیرکل فرهنگ و ارشاد اسلامی استان قم: جناب آقای دکتر جنتی «زید عزه» مقام عالی وزارت با سلام و احترام در رابطه با اتفاقات اخیر در اداره کل فرهنگ و ارشاد اسلامی قم، مطالب مشروحه ذیل را به استحضار می رسانم: اینجانب قبل از این رویداد و حواشی تلخ و سنگین آن در مصاحبه مطبوعاتی هفته دولت با نظر داشت اینکه برپایی کنسرت در هر شکل و نوع آن در قم مصلحت وزارت ارشاد نیست رسماً اعلام کرده ام که برنامه ای برای اجرای کنسرت نداریم و آنچه روز سه شنبه هشتم مهرماه اجرا شد، به هیچ وجه کنسرت موسیقی نبوده و کمترین و کوچکترین تبلیغ رسانه ای مکتوب، مجازی و در فضای شهری و رادیو تلویزیونی از سوی این اداره کل به عنوان کنسرت موسیقی نداشته است. اجرای این برنامه از نظر شکل و محتوی کاملاً منطبق بر معیارهای اسلامی بوده و با بهترین و پرتکرارترین موسیقی های صدا و سیما که بعضاً به طور زنده و صحنه ای از شبکه های متعدد صدا و سیما پخش می شود، قابل رقابت است. حاشیه و فضای سالن نیز در حین برگزاری برنامه تا حدود بسیاری وضع مطلوبی داشته اما بعد از پایان یافتن مراسم متاسفانه عده ای از بانوان رعایت حجاب اسلامی را نکرده اند و افرادی با انگیزه سیاسی صرفاً به گرفتن ژس از صحنه های نامناسب مبادرت ورزیده و این تصاویر را در اختیار بعضی از مراجع معظم و اعضاء محترم جامعه مدرسین گذاشته اند. اینجانب دغدغه های مراجع عظام تقلید و اعضاء محترم جامعه مدرسین حوزه علمیه قم را کاملاً درک نموده و عمیقاً به آن احترام می گذارم زیرا این دغدغه ها برخاسته از عمق باورهای دینی و اعتقادی و گرامیداشت&nbsp; شأن شهر مقدس قم و حرم مطهر کریمه اهل بیت حضرت فاطمه معصومه (ع) می باشد و اینجانب در اولین فرصت پس از وقوع این حواشی در ملاقات های حضوری و مصاحبه های خود از آن عذرخواهی کرده ام. اما اینکه با نظر داشت این موارد با توجه به رنجش خاطر این عزیزان، علی رغم اینکه هیچگونه تخلف عمدی از معیارهای دینی از طرف اداره کل فرهنگ و ارشاد اسلامی صورت نگرفته، برای باز گذاشتن دست حضرتعالی در مدیریت این رویداد و کاهش انتقادات علیه وزارت فرهنگ و ارشاد اسلامی و دولت محترم به ویژه در شرایط حساس کنونی لازم می دانم مراتب استعفای خود را به جنابعالی تقدیم دارم. اینجانب افتخار دارم برای پاسداری از حریم اهل بیت عصمت و طهارت (س)، مرجعیت شیعه و حوزه های مقدس علمیه و نظام مقدس جمهوری اسلامی و اصول و ارزش های اساسی و مهم آن، ربع قرن عمر خود را در پرمخاطره ترین سال های پس از انقلاب در سربازی نظام مقدس جمهوری اسلامی و در نقاط مرزی غرب و شرق کشور گذرانده و بارها تا مرز شهادت پیش رفته ام و از این پس نیز همیشه و همواره سرباز کوچک جبهه فرهنگی نظام خواهم بود. پاسخ علی جنتی، وزیر فرهنگ و ارشاد اسلامی: جناب حجت الاسلام والمسلمین آقای عباس دانشی با سلام و سپاس از خدمات ارزنده جناب عالی در طول دو دهه گذشته به ویژه در مناطق محروم و دور افتاده، با عنایت به توضیحات جنابعالی در خصوص دغدغه های مراجع عظام تقلید نسبت به جایگاه شهر مقدس قم و حریم حرم مطهر کریمه اهل بیت (سلام اله علیها) و رنجش خاطر برخی از فضلای حوزه علمیه قم از برگزاری یک برنامه هنری، با استعفای شما موافقت می شود. از خداوند متعال سلامتی و مزید توفیقات شما را در خدمت به آرمان های مقدس جمهوری اسلامی خواستارم.    منبع:روابط عمومی و اطلاع رسانی وزارت فرهنگ و ارشاد اسلامی 
