ورود نیروهای نظامی به عرصه انتخابات
 ابلاغ سیاست های کلی انتخابات از سوی رهبر معظم انقلاب، بار دیگر بحث درباره یکی از مهمترین مسائل انتخاباتی در ایران را داغ کرده است: عدم ورود نظامیان به عرصه انتخابات. بخش سیاست تبیان   با وجود اینکه دیدگاه های امام خمینی(ره) و مقام معظم رهبری درباره ممنوعیت ورود نظامیان به موضوع انتخابات کاملا صراحت دارد، اما گاه تفسیرهای شبهه دار در این رابطه، نسبت نظامیان و انتخابات را در پرده ای از ابهام فرو می برد. با همه این تفسیرها، بند شانزدهم سیاست های کلی انتخابات که از سوی رهبر انقلاب ابلاغ شد، به خوبی نشان می دهد که ایشان در مقام فرمانده کل قوا، در تداوم خط امام(ره)، ورود نظامیان را به انتخابات ممنوع می دانند، چراکه در بند شانزدهم این سیاست ها بر «ممنوعیت ورود نیروهای مسلح، قوای سه گانه اعم از وزارتخانه ها و دستگاه های تابعه آنها، دستگاه های اطلاعاتی و امنیتی، سازمان ها، نهادها و شرکت های دولتی و نهادهای عمومی در دسته بندی های سیاسی و جناحی انتخاباتی و جانبداری از داوطلبان» تاکید شده است. تداوم خط امام در مخالفت با دخالت انتخاباتی نیروهای مسلح تاکید رهبر انقلاب بر عدم ورود نظامیان به دسته بندی های سیاسی، همان موضعی است که رهبر کبیر انقلاب نیز پیش از این داشته اند. نباید فراموش کرد این امر به معنی نادیده گرفتن حق نظامیان در مطالعه جریانات سیاسی و اشراف نسبت به مسائل روز سیاسی نیست. امام خمینی(ره) در این رابطه می فرمایند: «من عرض می کنم به همه این قوا و به فرماندهان این قوا که این افراد در هیچ یک از احزاب سیاسی، در هیچ یک از گروه ها وارد نشوند. اگر ارتش یا سپاه پاسدار یا سایر قوای مسلح در حزب وارد بشود، آن روز باید فاتحه، آن ارتش را خواند، در حزب وارد نشوید، در گروه ها وارد نشوید، اصلا تکلیف الهی- شرعی همه شما این است که یا بروید حزب یا بیایید ارتش باشید، مختارید از ارتش کناره گیری کنید بروید در حزب، میل خودتان، اما هم ارتش و هم حزب معنایش این است که ارتشی باید از ارتش اش دست بردارد، بازی های سیاسی باید توی ارتش هم وارد بشود، در هر گروهی که وارد هستید، باید از آن گروه جدا بشوید. ولو یک گروهی است که بسیار مردم خوبی هم هستند، ولو یک حزبی است که بسیار حزب خوبی هست. لکن اصل وارد شدن در حزب برای ارتش، برای سپاه پاسداران برای قوای نظامی و انتظامی وارد شدنش جایز نیست، به فساد می کشد اینها را و من عرض می کنم که کسانی که در راس ارتش هستند و کسانی که در راس سپاه پاسدارن هستند، موظف هستند که ارتش را و سپاه را و سایر قوای مسلح را از احزاب کنار بزنند و اگر کسی در حزب هست، باید او را از ارتش بگیرید یا در آنجا یا در اینجا و همین طور سپاه پاسداران و همین طور سایر قوای مسلح باید وارد در جهات سیاسی نشوند تا انسجام پیدا بشود. اگر وارد بشود بالاخره به هم خواهید زد خودتان را و بالاخره در مقابل هم خواهید ایستاد و نظام را به هم خواهید زد و اسلام را تضعیف خواهید کرد، تکلیف همه شما این است که با هم باشید بدون اینکه در یک حزب یا در گروهی وارد شده باشید، هر گروهی می خواهد باشد، باید شما مستقل بدون اینکه پیوند به یک گروهی داشته باشید مستقل باشید و از حزب الله تعالی شانه. (صحیفه امام، جلد 16، ص 110 و 111 ) با این وجود هر از چندگاهی دیدگاه هایی درباره مداخله نیروهای نظامی به عرصه انتخابات مطرح می شود.دیدگاه هایی مانند اینکه منع ورود نظامیان به عرصه سیاست، ناظر بر منع ورود به دسته بندی هاست و نسبتی با تقویت نظام از حیث سیاسی ندارد. این منطق هرچند در اصل قابل پذیرش است اما دامنه تفاسیر مصداقی آن در ادوار مختلف انتخابات نشان می دهد که می تواند خطر نقض دغدغه های امام خمینی و مقام معظم رهبری را در پی داشته باشد. تئوری های تفکیکی؛ دخالت در سیاست یا روشنگری؟ یکی از نمونه های این خطر، سال 84 و در جریان طرح برخی ادعاها از سوی نامزدهای انتخابات ریاست جمهوری بروز یافت. در آن سال، بودند نامزدهایی که از آنچه «برخی دخالت های سازمان یافته&nbsp; در انتخابات» عنوان می کردند، گلایه داشتند. در همان سال، موضوع ورود نظامیان به عرصه انتخابات حساسیت برانگیز شد و این همان موضوعی بود که در سال های پیش و پس از آن، از خرداد 76 گرفته تا خرداد 88، باز هم به بحث روز تبدیل گشت. چنین دغدغه ای، می تواند بسترساز آسیب های بعدی در حوزه سیاست باشد. آسیب هایی که سیاست های کلی انتخابات برای جلوگیری از شکل گیری آن ابلاغ شده است. اخیرا سردار رسول سنایی راد معاون سیاسی سپاه با تاکید بر اینکه نیروهای مسلح پیش از ابلاغ سیاست ها کلی انتخابات از سوی رهبری نیز مقید به ضوابطی بودند که هم از سوی امام خمینی(ره) و هم از سوی مقام معظم رهبری خطاب به نیروهای مسلح توصیه شده بود، خاطرنشان کرد که باید میان فعالیت و «دخالت سیاسی» با «تبیین و روشنگری»، مرز قائل شد. به گفته او، گاهی امر تبیین و روشنگری از نگاه برخی فعالان سیاسی به عنوان فعالیتی سیاسی تلقی می شود؛ این در حالی است که نیروهای مسلح باید همان طور که در خارج از مرزها شناخت خوبی از عرصه میدانی دارند و دشمن شناسی دقیقی دارند، در داخل نیز احزاب و گروه ها را به طور دقیق بشناسند تا خدایی نکرده اگر حزبی یا گروهی انحراف پیدا کرد به عنوان چشمان بیدار مجموعه ای که حافظ امنیت و موجودیت نظام است وارد میدان شوند. او هرچند گفته، سپاه از معرفی مصداق و شخصیتی خاص اجتناب می کند، اما تاکید کرده است: نیروهای مسلح معیارهای کلی را صادقانه و بدون درنظر گرفتن مصداقی جهت بیان معیارهای او در جامعه مطرح می کنند. این نکته ای است که البته در وصیت نامه امام درباره آن آمده است: «نه تنها وصیت اكید من به قوای مسلح آن است كه همان طور كه از مقررات نظام، عدم دخول نظامی در احزاب و گروه ها و جبهه ها است به آن عمل نمایند؛ و قوای مسلح مطلقا، چه نظامی و انتظامی و پاسدار و بسیج و غیر اینها، در هیچ حزب و گروهی وارد نشده و خود را از بازی های سیاسی دور نگه دارند. در این صورت می توانند قدرت نظامی خود را حفظ و از اختلافات درون گروهی مصون باشند. و بر فرماندهان لازم است كه افراد تحت فرمان خود را از ورود در احزاب منع نمایند. و چون انقلاب از همه ملت و حفظ آن بر همگان است، دولت و ملت و شورای دفاع و مجلس شورای اسلامی وظیفه شرعی و میهنی آنان است كه اگر قوای مسلح، چه فرماندهان و طبقات بالا و چه طبقات بعد، برخلاف مصالح اسلام و كشور بخواهند عملی انجام دهند یا در احزاب وارد شوند كه - بی اشكال به تباهی كشیده می شوند - و یا در بازی های سیاسی وارد شوند، از قدم اول با آن مخالفت كنند. و بر رهبر و شورای رهبری است كه با قاطعیت از این امر جلوگیری نماید تا كشور از آسیب در امان باشد.» در واقع حضرت امام خمینی(ره) به روشنی نظامیان را از ورود به «دسته بندی های سیاسی» برحذر داشته اند اما آیا این به معنی نفی هرگونه فعالیت سیاسی است؟ امری که شاید بتوان امیدوار بود با سیاست های کلی انتخابات که از سوی رهبری ابلاغ شده است به آن پاسخی روشن و بی ابهام داده شود تا مهر پایانی بر تفاسیر متعدد از این موضوع باشد. امیدها به تاثیر بند 16 سیاست های ابلاغی رهبرانقلاب درباره انتخابات منتقدان مرزبندی میان فعالیت سیاسی و حزبی نظامیان می گویند که تاکید بر کنش سیاسی نظامیان می تواند در عمل به تقویت یک حزب و تضعیف جناحی دیگر بینجامد. بنابراین با وجود اینکه این مرزبندی پذیرفتنی است، اما در عمل چندان قابل اجرا نیست. با این ابلاغیه، دیدگاه رهبری در این رابطه کاملاً شفاف شد و قطعاً تمامی نهادهای نظامی و امنیتی این مسئله را رعایت می کنند و از ورود به انتخابات خودداری خواهند کرد. نمونه اش اظهارات سال پیش فرمانده سپاه در پاسخ به اظهارات رئیس جمهور بود که از سوی علی مطهری نماینده مردم تهران پاسخ داده شد. پاسخی که با این نقل قول از امام خمینی(ره) همراه بود: «برای سپاهی ها جایز نیست که وارد بشوند به دسته بندی و آن طرفدار آن یکی، دیگری طرفدار آن یکی. به شما چه ربط دارد که در مجلس چه می گذرد؟ در امر انتخابات باز هم به من اطلاع دادند که بین سپاهی ها باز صحبت هست، خوب انتخابات در محل خودش دارد [برگزار] می شود، جریانی دارد، به سپاه چه کار دارد که آنها هم اختلاف پیدا کنند، این برای سپاه جایز نیست، برای ارتش جایز نیست. سپاهی را از آن تعهدی که دارد، از آن مطلبی که به عهده اوست باز می دارد و همین طور ارتش را.» (صحیفه امام، جلد 19، ص12).» منتقدان دخالت نیروهای مسلح در حوزه انتخابات البته بند شانزدهم سیاست های کلی انتخابات را راهشگا می دانند، مثلا محمدرضا عارف رئیس شورای عالی سیاستگذاری انتخاباتی اصلاح طلبان گفته؛ با این ابلاغیه، دیدگاه رهبری در این رابطه کاملاً شفاف شد و قطعاً تمامی نهادهای نظامی و امنیتی این مسئله را رعایت می کنند و از ورود به انتخابات خودداری خواهند کرد. او به تاریخچه انتقادهای اصلاح طلبان به اینگونه دخالت ها اشاره کرده و یادآور شده «مسئله ورود نظامیان به انتخابات و جانبداری از نامزدهای انتخاباتی یکی از انتقادهایی بود که در همان زمان انتخابات ریاست جمهوری سال 88 همواره مطرح کردیم و شخصاً در مبارزه های انتخاباتی سال 92 نیز بارها این مسئله را بیان کردم و امروز باید از شورای نگهبان بخاطر نظارت دقیق برای رعایت این مسئله تقدیر کنیم.» به نظر می رسد که با وجود همه اختلاف نظرهایی که میان مرزبندی سیاسی و حزبی میان فعالیت های نیروهای مسلح وجود داشته و دارد، بند شانزدهم سیاست های کلی انتخابات، قرار است تکلیف این ابهام چندین ساله را در این خصوص روشن کند.    منبع : خبر آنلاین   