کفاشیان: جام جهانی قطر یک فرصت طلایی برای همه ملل مسلمان است
   علی کفاشیان در گفت و گو با تارنمای خبری هند از طریق پست الکترونیک براز امیدواری کرد که قطر جام جهانی 2022 موفقی را برگزار کند. بخش ورزشی تبیان   وی همچنین به هند برای پذیرفتن میزبانی جام جهانی زیر 17 سال در سال آینده تبریک گفت. 
کفاشیان جزو نامزدهای عضویت در شورای فیفا است. انتخابات کنفدراسیون فوتبال آسیا برای انتخاب سه نماینده آسیا در شورای فیفا قرار بود امروز در گوا در هند برگزار شود که با رای اکثریت اعضای ای اف سی ، انتخابات به تعویق افتاد. 
کفاشیان که در حال حاضر در هند بسر می برد، در پاسخ به سوالی در مورد تمرکز اصلی وی در صورت پیروزی در انتخابات شورای فیفا گفت: اگر من یا یکی از همکاران آسیایی ام به عضویت شورای فیفا انتخاب شویم ، باید همگی روی یک موضوع تمرکز داشته باشیم. به عنوان نماینده بزرگترین قاره جهان، باید دست در دست هم در کنار نمایندگان سایر قاره ها برای بازگرداندن اعتبار فیفا تلاش کنیم. 
وی در باره میزبانی قطر برای جام جهانی 2022 و اهداف دومین جام جهانی در آسیا و اولین جام در خاورمیانه گفت: کشور جوان قطر در حال طی تغییرات باورنکردنی است. آنها ممکن است در این راه اشتباهاتی هم انجام دهند، ولی آماده رویارویی با چالش ها هستند، به انتقادهای سازنده گوش فرامی دهند و تغییرات مثبت را اجرا می کنند. 
نایب رئیس فدراسیون فوتبال ایران گفت: جام جهانی 2022 یک فرصت طلایی نه فقط برای قطر یا خاورمیانه، بلکه برای همه ملت ها و کشورهای مسلمان در سراسر جهان است تا چهره واقعی اسلام را نشان دهند.
کفاشیان در باره اهمیت میزبانی جام جهانی 2017 زیر 17 سال در هند نیز، این میزبانی را یک مسئولیت بزرگ و شجاعانه دانست که فدراسیون فوتبال هند پذیرفته است. 
وی افزود: رویداد سال آینده می تواند حس افتخار را در تاریخ پربار فوتبال هند دوباره زنده کند و بازیکنان جوان را به زمین های فوتبال و حتی خیابانها بازگرداند. تیم زیر 16 سال هند در مقایسه با آخرین باری که آنها را دیدم، پیشرفت خوبی داشته است. 
وی در باره طرح های خود برای توسعه فوتبال در آسیا گفت: باید ابتدا بگذاریم کودکان به فوتبال بپردازند و در خیابان ها از بازی فوتبال لذت ببرند. سپس با همکاری باشگاههای مراکز استعداد یابی دایر کنیم و استعدادها را شناسایی کنیم. علاوه بر آن؛ باید یک برنامه توسعه برای تمرین و رقابت جوانان در مسابقات رسمی را تدوین کنیم.   منبع : ایرنا
