بهروز غریب پور و احیای موسیقی تعزیه
 موسیقی دستگاهی بر موسیقی تعزیه تاثیر فراوان داشته است. در مقابل موسیقی تعزیه نیز تاثیراتی مهم بر موسیقی دستگاهی داشته است. حال بهروز غریب پور، کاگردان تئاتر و نمایش های عروسکی سعی دارد این هنر را که درحال افول است جانی دوباره بخشد. فراوری: یاسمن پیشوایی- بخش هنری تبیان   
یکی از مهم ترین تاثیرات حوزه موسیقی تعزیه، حفظ&nbsp; موسیقی دستگاهی در لوای موسیقی تعزیه است. چنان که موسیقی دستگاهی در طول تاریخ حیات خود با ممنوعیت فراوان روبه رو بوده و برای سال ها تنها در پوشش موسیقی تعزیه امکان حیات موسیقی دستگاهی یا سنتی وجود داشت. تعزیه از موسیقی دستگاهی ایران بسیار بهره برده و تقریبا تمام گوشه های موسیقی دستگاهی در تعزیه اجرا شده لیکن در دوره هایی تعزیه ناجی تمام و کمال موسیقی دستگاهی ایران زمین بوده است. «تعزیه گردانی» «شبیه خوانی» یا «تعزیه»&nbsp; در اصل مربوط به مصیبت هایی است که بر خاندان پیغمبر و خاص امام حسین (ع) در عاشورا رفته است . معزالدوله از حکام آل بویه ( قرن چهارم ه.ق ) دستور میدهد از اول تا دهم محرم را در بغداد تعطیل کنند و به عزاداری مشغول شوند.
از ابتدای شکل گیری هنر تعزیه در قالب نمایش موزیکال ، چارچوب اصلی موسیقی آن , متکی بر موسیقی ردیفی ایران یا موسیقی به اصطلاح دستگاهی بوده است . خوش آوازترین و قوی ترین هنرمندان کشور ، اولین اجرا کنندگان تعزیه بوده اند. پیش از آن که تعزیه از شگردهای نمایشی بهره ببرد ، مضامین آن به صورت شعر و آواز بیان می شده است. آگاهی این هنرمندان زبده بر موسیقی ردیفی و بهره گیری مستمر از این گونه نغمات در مجالس تعزیه ، هویت و ساختار موسیقی تعزیه را پایه ریزی کرد.
در میان هنرمندان معاصر که توانسته اند از موسیقی تعزیه به خوبی بهره ببرند می توان به بهروز غریب پور اشاره کرد.
بهروز غریب پور از موسیقی تعزیه بیشترین بهره برداری خلاقانه را كرده است.وی&nbsp; زاده 1329&nbsp; در سنندج بوده و به عنوان نویسنده، کارگردان تئاتر و سینما و استاد نمایش عروسکی ایرانی است.
غریب پور در مجموعه اپراهای عروسكی خود داعیه اپرابودن تعزیه را دارد و این نکته ای است که در اپرای عاشورای او نمود بارزتری دارد. در روزهای سوگواری كه تعزیه ایرانی كاركرد موثری در نمایاندن نهضت حسینی دارد، با این پژوهشگر، نویسنده و كارگردان تئاتر درباره اهمیت و جایگاه موسیقی تعزیه به گفت وگو نشستیم. 
&nbsp;
&nbsp;جایگاه موسیقی تعزیه چگونه است؟ 
در سال هایی كه اپرای ملی ایران را كار كرده ام، بارها این سوال پیش آمده است كه آنچه شما انجام می دهید به ندرت با اپرای غربی همخوانی دارد و اینها با هم فرق دارند. قصدم توهین نیست؛ فرض می كنیم كه خواننده شما با تعزیه، موسیقی تعزیه و اپرا ناآشنا باشد، برای همین مجبورم توضیحاتی بدهم كه شاید برای برخی و حتی كارشناسان موسیقی جزء بدیهیات باشد. اما این وظیفه ام است كه موضوع را آشكارتر كنم. پیش از آنكه ما پدیده ای به نام تعزیه داشته باشیم؛ تعزیه به معنای سوگواری است، مراسم مویه و زاری است كه برای هر متوفایی، نه فقط اشخاص مقدس، حتی یك فرد عادی نیز برگزار می شود. بنابراین در تعزیه یك خطیب صحبت می كند و آوازی می خواند از سجایای متوفا كه می تواند یك مادر مهربان، یك پدر مهربان یا پسری مهربان باشد. منشأ و ریشه اش شبیه سازی است كه درباره یك متوفاست و هر چقدر متوفا دارای&nbsp; شأن و منزلت اجتماعی و مذهبی بالاتری باشد، تعزیه دارای ابعاد فراوان تر و در ژرفا از عمق بیشتری برخوردار است. از طریق شعر، نوحه خوانی و پرده خوانی این تأثیرسازی انجام می شود و تمام این مراحل در كشور ما، به صورت مطرح کردن كاراكترهایی است كه یك آواگر یا خواننده- بازیگر در آن نقش قرار می گیرد تا داستان را به نمایش بگذارد. در تقسیم بندی كاراكترها نوع دستگاه های هفت گانه موسیقی ایرانی نیز متناسب با شخصیت ها اجرا می شود. برای اولیا پنج گاه، رهاوی و نوا به كار می رود و برای حضرت عباس (ع) در مایه چهارگاه آوازخوانی می شود. عبدالله الحسین در دامان سالار شهیدان به گونه ای از راك می خواند. اشقیا نیز از بحر الطویل و ریستاتیو استفاده می كنند كه نوعی خواندن فی مابین حالت عادی و حالت آوازی است. آنچه در تعزیه به نام اشقیاست، مانند شمر و ابن سعد و نظایر اینها از بحرالطویل استفاده می كنند. &nbsp;حالا درباره تشابهات اپرای غربی و تعزیه به عنوان اپرای ایرانی بگویید. 
وجه تشابه اپرای غربی و تعزیه به عنوان اپرا در اینجاست كه در سه مورد جمع بندی می شود. اول اینكه، متن باید منظوم باشد. دوم اینكه، متن منظوم باید قابلیت اجرای موسیقایی داشته باشد. سوم اینكه، كاراكترها و نقش ها باید به گونه ای بخوانند كه حزن، اندوه و خشم را منتقل كنند. بنابراین تعزیه نوعی موسیقی همه جانبه است كه از طفل و خردسال تا فرد خون خوار و خشن از نظر موسیقایی تكلیفشان روشن است. نكته بعدی اینكه، در طول قرن ها مایه ها و دستگاه های موسیقی كه به غنای تعزیه كمك كرده&nbsp; اند، مانند یك شیء گران بها باید به موزه سپرده شوند و حتی دیده می شود در موسیقی تعزیه از مقام های عربی كه می تواند بر حزن آن بیفزاید، استفاده می شود. اساسا تمام تمركز من بر احیای تعزیه، در اپراهای عروسكی است كه هرچند دیگر مضامین عرفانی، اجتماعی و سیاسی دارند و از این ساختار با هدف رشد و بالندگی تعزیه استفاده می كنیم كه فقط هم مختص نمایش های مذهبی نباشد؛ اما حال و هوای روحی خودش را همچنان حفظ كند.  بنابراین تنها از موسیقی تمام ایرانی بهره نمی برد و از آنچه می تواند در خود حل كند و از آنچه پتانسیل و قدرت جذب و دفع در آن ساختار را داشته باشد كه با موجودیت موسیقی تعزیه بتواند یگانگی پیدا كند، بهره مند شده است. خلاف آن نیز صادق است و آنچه را با خود یگانه نكند، دفع می كند. ایرانی ها از هوش و ذكاوت برخوردار بوده&nbsp; اند و توانسته&nbsp; اند در قرون گذشته موسیقی ایرانی را بنابر همه مخالفت ها حفظ كنند و از انواع ملودی های زیبایی كه در دسترس بوده است و ممكن بوده كه به فراموشی سپرده شود، استفاده و آن را وارد تعزیه كرده اند. به نظرم، تعزیه مخزن عالی نگه داشتن ملودی و موسیقی ملی ما بوده است. حتی در طول زمان، در زمان قاجار، تعزیه متفاوت نیز حاصل این نگاه است كه پس از دو ماه محرم و صفر، مردم از حزن و اندوه باید بیرون بیایند و به حالت عادی زندگی شان برگردند و دیگر جایی برای عزاداری و گریه و مویه نیست و در این حالت عادی زندگی نیز مردم همچنان نیازمند موسیقی شادی آور هستند. هرچند این قضیه با سوءتفاهم نیز همراه شد كه در آن زمان این خودش می توانست منبعی باشد برای اینكه از طریق تعزیه كه سیستم زنده موسیقایی است، این بخش از موسیقی ملی نیز نگهداری شود. بنابراین آنچه با تعزیه هماهنگ بود و همراهی می كرد، جذب و نگهداری شده است. &nbsp;آیا تقسیم بندی تعزیه ایرانی در اپرای غربی نیز به همین شكل است؟ 
در تعزیه این تقسیم بندی به صورت غریزی است اما در اپرای غربی نیز شاهد چنین تحولی هستیم كه در آنجا نیز صدای زیر و ضعیف زن را سوپرانو می گویند و صدای متوسط زنانه را متسوسوپرانو، صدای بم زن را كنترباس، صدای بم مردانه را واریتون، صدای مرد جوان را تنور و بم ترین صدا را باس می گویند. با این تفاوت كه برخلاف تعزیه كه صدای بم می تواند به اشقیا مرتبط باشد اما در اپرای غربی كیفیت نقش تعیین كننده ای ندارد. باس برای سرداران و فرماندهان منفی و اشقیا به كار می رود. سوپرانو صدای ظریف زنانه است و در تعزیه ما از طریق صدا می فهمیم كه كدام یك از نقش ها امام است و كدام یك شقی است و خیر و شر از هم تمییز داده می شود. باطل و غیر باطل از هم تمییز داده می شود. بنابراین این تعزیه می تواند یك اپرا باشد كه نوعی موسیقی توصیفی و آوازی است و نسبتا با چنین كاركردی در موسیقی اپرای غربی برابری می كند. &nbsp;آیا موسیقی تعزیه رشد كرده است؟ 
نه، رشد نكرده. با آنكه این گنجینه وجود دارد اما استفاده از آن تكرار مكررات است و به صورت حداقلی از آن بهره وری شده است. در زمان امیركبیر كه صدراعظم بود، او می دانست كه تعزیه در اختیار مردم است و می تواند با خرافات و نكاتی كه در شأن تعزیه نیست، همراه شود؛ بنابراین به دنبال تنقیح در تعزیه و ویرایش آن برآمد و در كل، 120 نسخه تعزیه انتخاب شد كه الان این اتفاق نیفتاده است و به صورت علمی در این زمینه كار نشده است و موسیقی آن نیز به امان خدا رها شده است. &nbsp;آیا امكان رشد دارد؟ 
بله ما در اپرای عاشورا همین كار را كرده ایم كه با ترومپت و درام اجرا می شود و در نهایت به دنبال رشد موسیقی برآمده ایم؛ چون آن را با اركستر سمفونیك اجرا كرده ایم و در آن از توانمندی ملودیك و تعزیه بهره مند شده ایم تا به رشد كمّی و كیفی نیز دامن بزنیم. &nbsp;خودتان در زمینه رشد كیفی موسیقی تعزیه با توجه به بهره مندی آن در اپراهای عروسكی و به ویژه در اپرای عاشورا، چه گام هایی برداشته اید؟ 
سعی كرده ام بنابر آنچه كه باید در اپرا باشد، متن را از محتوای درست و انتخاب صحیح برخوردار كنم و این از مرثیه محتشم كاشانی، آغاز می شود تا برسد به نوحه های مرسوم در عزاداری های ماه محرم كه خود اینها پیش از اینكه آهنگ ساز اقدام كند، باید به عنوان اصل و اساس در هر متن اپرایی وجود داشته باشد. بنابراین در اپرا موسیقی نباید تحمیلی باشد؛ بلكه باید بنابر متن موسیقی نیز همگن باشد، احساس را توصیف كند و استفاده درست را از متصل شدن به نوحه خوانی و تعزیه خوانی ها بكند و در نهایت سفر محتشم از دهلیز زمان پیش خواهد آمد كه او را به سال 61 ه.ق می برد و محتشم در اپرای عاشورا ناگهان سر از كربلا و نینوا درمی آورد كه متن، این اجازه را به آهنگ ساز می دهد كه چنین فضایی را القا كند. &nbsp;آیا در اپرای در دست تولیدتان (اپرای خیام) نیز به دنبال بهره مندی از موسیقی تعزیه هستید با آنكه سوژه ربطی به آن فضا ندارد؟ 
اساسا تمام تمركز من بر احیای تعزیه، در اپراهای عروسكی است كه هرچند دیگر مضامین عرفانی، اجتماعی و سیاسی دارند و از این ساختار با هدف رشد و بالندگی تعزیه استفاده می كنیم كه فقط هم مختص نمایش های مذهبی نباشد؛ اما حال و هوای روحی خودش را همچنان حفظ كند. &nbsp;چه كسانی در این سال ها توانسته&nbsp; اند به نحوی مطلوب از موسیقی تعزیه در كارهایشان بهره مند شوند و در رشد آن نقش داشته اند؟ 
خیلی از آهنگ سازها، از جمله دكتر مسعودیه كه محقق و پژوهشگر است و همچنین استادانی مانند هوشنگ كامكار، حسین علیزاده و خیلی های دیگر در تئاتر از موسیقی تعزیه بهره برده&nbsp; اند كه این می تواند مستقیم یا غیرمستقیم باشد. می توانم بگویم محمدسعید شریفیان در اثر سمفونیك عاشورا از بخش هایی از موسیقی تعزیه بهره گرفته و همواره موسیقی تعزیه در تئاتر تأثیرگذار بوده است. &nbsp;چه توصیه ای برای رشد موسیقی تعزیه دارید؟ 
به نظرم تا زمانی كه تعزیه هنوز زنده است و نسل هایی هستند كه تعزیه می خوانند و اجرا می كنند و پیش از آنكه از بین برود و همین ها باعث شده&nbsp; اند كه در 50 سال اخیر چیزی به نام تعزیه بماند، با وجود اینكه امكان نابودی اش هم هست؛ اما باید در نگهداری و ماندگاری اش تلاش كنیم. &nbsp;نكته پایانی؟ 
من هر جا اپرای عاشورا را برده ام و اجرا كرده ام، با آنكه آنها مسلمان نبوده&nbsp; اند و با تشیع نیز آشنایی نداشته&nbsp; اند، باعث تأثیر در تماشاگر شده است و متأثر از عظمت این موسیقی توصیفی و دراماتیك شده اند.    منابع: شرق/عصرایران
 &nbsp;