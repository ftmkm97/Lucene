نه بزرگ مردم به ادامه تولید پراید و پژو
 خودروسازان: تولید می‌کنیم  &nbsp;    &nbsp;برنامه پایش شب گذشته به پیگیری مصوبه اخیر مجلس در مورد بخشودگی سود و جریمه دیرکرد وام‌های زیر 100 میلیون پرداخت. اخیراً مجلس در بند مربوط به تسعیر دارایی ارزی اصلاحیه بودجه 95، پیشنهادی را مصوب کرده که بر اساس آن سود تسهیلات غیر جاری تا 100 میلیون تومان از محل منابع حاصل از تسعیر ارزی پرداخت شود. بنابر این مصوبه، بدهکاران تسهیلات غیر جاری تا 100 میلیون تومان فقط ملزم به پرداخت اصل بدهی هستند و پرداخت سود آن بر عهده دولت است. جریمه تأخیر نیز باید از سوی بانک‌ها بخشیده شود. مجری در ابتدای برنامه در این‌ باره گفت: در پیگیری این موضوع از بانک مرکزی، اعلام کردند که این موضوع را باید از سازمان برنامه‌ و بودجه پیگیری کنید. سازمان برنامه‌ و بودجه نیز اعلام کرده است در این‌ مورد گفت و گو نمی‌کنیم. نکته مشخص این است که دولت قصد اجرایی کردن این مصوبه را ندارد. محمد مهدی مفتح، سخنگوی کمیسیون برنامه، بودجه و محاسبات مجلس در این برنامه گفت: این قانون تصویب‌ شده و دولت ملزم به اجرای آن است، امیدواریم آیین‌نامه اجرایی آن را زودتر ارائه دهد و چون این مصوبه مربوط به اصلاحیه بودجه است تا پایان سال فقط برای این مصوبه اعتبار دارد و دولت نباید تعلل کند. وی گفت: این مصوبه مربوط به وام‌های خرد می شود که اصل وام را مردم بدهند و سود آن از محل تسعیر دارایی ارزی تأمین و جریمه دیرکرد آن بخشیده شود. به گفته وی، دولت بدهی خود را از محل تسعیر دارایی ارزی بخشید و مردم هم باید از این محل نفع ببرند. وی در مورد تعلل دولت در اجرای این مصوبه نیز با بیان اینکه دیوان محاسبات ناظر اجرای این مصوبه است، گفت: دولت باید پاسخگو باشد که چرا تاکنون این مصوبه مجلس را عملیاتی نکرده است. اخیراً احمد توکلی نماینده سابق مجلس در این نامه ای در این باره گفته بود : طبق جدول 1 مصوبه، تقریباً 29 هزار میلیارد تومان برای تسویه مطالبات بانک مرکزی از بانکها و 16 هزار میلیارد تومان هم برای افزایش سرمایه بانکهای دولتی اختصاص می‌یابد که جمع این دو قلم 45 هزار میلیارد تومان می‌شود. پس توقعی که برای میلیون ها بدهکار بانکی زیر 100 میلیون تومان آفریده اند، از چه محلی پاسخ داده میشود؟ سایپا: پراید کماکان تولید می‌شود حسن قره ای، قائم مقام رئیس مرکز مطالعات و استراتژیک سایپا نیز در مورد الزام خودروسازان به تولید بر اساس استاندارد یورو 5 از ابتدای سال آینده، گفت: مصوبه دولت و محیط‌ زیست مبنی بر الزام خودروسازان به تأمین استاندارد یورو 5 فقط برای محصولات جدید هست و محصولات قبلی با استاندارد یورو 4 اجازه تولید خواهند داشت. قره‌ای گفت: در 5 ماهه ابتدای امسال 21 درصد از فروش کل خودروسازان کشور متعلق به پراید بوده است. ما هم مثل همه خودروسازان دنیا به فکر تولید خودرویی هستیم که مورد استقبال مردم است. الآن مردم از پراید استقبال زیادی می‌کنند چون با قیمت پراید هیچ خودرویی با آپشن های کنونی وجود ندارد و نمی‌توان خرید. وی تأکید کرد: پراید هم اکنون بر اساس استانداردهای اعلام‌شده، یک خودرو کاملاً استاندارد است و فعلاً قصد تولید این خودرو راداریم و خط تولید آن متوقف نمی‌شود. پژو 405 تولید می‌شود/سوخت یورو 4 نداریم کیوان وزیری، قائم مقام معاونت طراحی و توسعه ایران خودرو نیز در این باره گفت: بر اساس قانون آلایندگی که مصوبه هیئت دولت است و ابلاغ آن توسط سازمان محیط‌ زیست انجام‌شده، برنامه یورو 5 مخصوص محصولات جدید با پلت‌فرم جدید است. وی افزود: بر اساس همین مصوبه، تولید محصولات فعلی تا دو سال آینده می‌تواند ادامه پیدا کند. وزیری گفت: برای تولید خودروهای یورو 5 و حتی یورو 4 مقدماتی لازم است که اکنون فراهم نیست. به گفته وی، در حال حاضر روزانه 75 میلیون لیتر سوخت یورو 4 نیاز داریم که طبق اعلام رسمی فقط یک‌ سوم بنزین فعلی یورو 4 است. وی ادامه داد: هیچ جایگاه سوختی حتی نازل پمپ بنزین نیز یورو 4 نیست و این در حالی است که برای تولید خودرو یورو 5 باید همه زیرساخت‌ها فراهم شود. * بیش از 80 درصد نظر دهندگان، خواستار توقف تولید پراید و پژو هستند همچنین در نظرسنجی برنامه پایش شب گذشته، بیش از 80 درصد از شرکت کنندگان عنوان کردند که موافقند خط تولید پژو و پراید متوقف شود. سوال نظرسنجی برنامه پایش به این شرح بود: آیا موافقید تولید پراید و پژو 405 تا پایان سال متوقف شود؟ 1- بله 2- خیر در پایان این نظرسنجی 80.61 درصد از شرکت کنندگان عنوان کردند موافقند تولید پراید و پژو 405 تا آخر سال متوقف شود. 19.36 درصد از پاسخ دهندگان نیز با توقف تولید این دو خودرو مخالف بودند.    &nbsp; 
منبع: Fars News Agency