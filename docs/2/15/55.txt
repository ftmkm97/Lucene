پاسخ روحانی به استعفای 3 وزیر
 رییس جمهوری با تقدیر از عملکرد وزرای ارشاد، ورزش و آموزش و پرورش، به نامه استعفای آنها پاسخ داد. بخش سیاست تبیان   دکتر حسن روحانی در پی استعفاهای اخیر چند وزیر ، نامه ای را منتشر نمود. متن پاسخ روحانی به این شرح است: بسم الله الرحمن الرحیم جناب آقای دکتر فانی از تلاش های صمیمانه جنابعالی و مجموعه وزارت آموزش و پرورش در اجرای سیاست های دولت در سه سال گذشته، تشکر می نمایم. ترمیم کابینه در حوزه فرهنگی و اجتماعی برای تحقق اهداف بلند نظام اسلامی و خدمت شایسته تر به مردم با توانی بیشتر و سرعتی افزون&nbsp; تر در همین مسیر خواهد بود. بی شک همکاری جمع عظیم معلمان و فرهنگیان عزیز کشور، سرمایه اصلی دولت در این راه است. دوام توفیق شما را در خدمت به نظام اسلامی و مردم شریف ایران از خداوند بزرگ مسألت دارم. جناب آقای علی جنتی خداوند بزرگ را شاکرم که علیرغم مشکلات و محدودیت های فراوان در سه سال گذشته، پیروزی های فراوان در عرصه های مختلف بین المللی از جمله میدان های ورزشی را نصیب ملت ایران کرده است.  تلاش های جنابعالی در وزارت فرهنگ و ارشاد اسلامی که سابقه ای طولانی در خدمت به فرهنگ و انقلاب اسلامی داشته اید، شایسته تقدیر و تشکر است. علیرغم این واقعیت که اختیارات و امکانات آن وزارتخانه در حوزه فرهنگ تناسبی با مسئولیت و توقعات جامعه از آن ندارد، لیکن حرکت سه سال اخیر آن در مسیر درست گسترش آگاهی مردم، ایجاد فضای احساس امنیت و آزادی برای اهل فرهنگ، و شکوفایی خلاقیت ها در تبیین ارزش های اسلامی- ایرانی بوده است؛ و دولت با قوتِ تمام و با سرعتی بیشتر در این مسیر حرکت خواهد کرد. اینک که جنابعالی به دلایلی که ذکر کرده اید تصمیم به استعفا گرفته اید، ضمن قبول استعفای شما، تداوم توفیقتان را در خدمت به آرمان های بلند نظام اسلامی و مردم شریف ایران، از خداوند بزرگ مسألت می نمایم. جناب آقای دکتر گودرزی خداوند بزرگ را شاکرم که علیرغم مشکلات و محدودیت های فراوان در سه سال گذشته، پیروزی های فراوان در عرصه های مختلف بین المللی از جمله میدان های ورزشی را نصیب ملت ایران کرده است. تلاش ها و برنامه ریزی های جنابعالی و همکارانتان در تحقق سیاست های دولت در وزارت ورزش و جوانان و کوشش های افتخارآفرین ورزشکاران غیورمان در این دوره، شایسته تقدیر و سپاسگزاری است. اینک که تمایل به ادامه خدمت در سنگری دیگر را ابراز کرده اید، ضمن تشکر از زحمات و قبول استعفای شما، مزید توفیقتان را در تحقق آرمان های والای نظام اسلامی و خدمت به مردم شریف ایران از خداوند بزرگ مسألت می نمایم. حسن روحانی رئیس جمهوری اسلامی ایران     منبع : خبرآنلاین   