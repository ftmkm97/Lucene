آخرین مناظره ترامپ و کلینتون
 بیشتر ادعاها و اتهام ها در این مناظره تکراری بود اما به نسبت دو مناظره قبلی تندتر و چالشی تر برگزار شد. بخش سیاست تبیان   آخرین مناظره هیلاری کلینتون، کاندیدای دموکرات انتخابات ریاست جمهوری آمریکا و دونالد ترامپ، رقیب جمهوری خواه او در لاس وگاس انجام شد. کریس والاس از شبکه خبری فاکس مجری این مناظره بود. بیشتر ادعاها و اتهام ها در این مناظره تکراری بود اما به نسبت دو مناظره قبلی تندتر و چالشی تر برگزار شد. بحث ترامپ و کلینتون در مورد زنان، خودداری ترامپ از گفتن این که نتیجه انتخابات را خواهد پذیرفت و صحبت درباره روسیه و سلاح هسته ای از جمله مواردی بود که مناظره را پرچالش کرد. در مناظره اول در آغاز و پایان مناظره، دو کاندیدا مصافحه کردند و در مناظره دوم فقط در پایان دست دادند اما این در مناظره آخر این اتفاق نه در آغاز و نه در پایان مناظره نیفتاد که نشان دهنده فضای پرتنش میان دو نامزد بود.  کاندیدای جنجالی جمهوری خواهان تصریح کرد، سیستم فاسد است و اگر فاسد نبود، کلینتون نمی توانست نامزد انتخابات شود. نام رییس جمهوری روسیه از واژگان پرتکرار در آخرین مناظره دو رقیب انتخابات ریاست جمهوری آمریکا بود. در سومین و آخرین مناظره دونالد ترامپ و هیلاری کلینتون، اتهاماتی مبنی بر گرایش به روسیه و پوتین میان دو رقیب تبادل شد. کلینتون با اشاره به انتشار اسناد ویکی لیکس گفت: از نظر ترامپ، اشکالی ندارد که روسیه از آمریکا جاسوسی کند، زیرا ترامپ می خواهد همچنان از کمک های پوتین برخوردار باشد. اما ترامپ که به نظر می رسید از گفته های کلینتون خشمگین شده، گفت: پوتین همه مراحل را با هوشمندی پشت سر گذاشته است. شما از پوتین خوشتان نمی آید چون در سوریه در برابرتان ایستاده است. پوتین از کلینتون و اوباما باهوش تر است و روسیه را به پیشرفت هسته ای رسانده و بر خاورمیانه غلبه کرده است. کلینتون ترامپ را عروسک خیمه شب بازی پوتین خواند و در واکنش ترامپ خطاب به کلینتون گفت: من آلت دست پوتین نیستم؛ این شمایید که عروسکی در دست روسیه هستید. در ابتدای این مناظره از کاندیداها درباره انتصاب قضات جدید دیوان عالی سوال شد. کلینتون در این باره گفت: دیوان عالی باید در کنار مردم قرار بگیرد نه در کنار ثروتمندان. دادگاه عالی باید از حقوق زنان و جامعه همجنس گرایان حمایت کند. کلینتون بار دیگر بر حمایت خود از متمم دوم قانون اساسی اشاره کرد که در مورد حق داشتن سلاح است. وی اضافه کرد که خواهان کنترل بیشتری برای خرید سلاح است. کاندیدای دموکرات انتخابات ریاست جمهوری آمریکا تصریح کرد، لابی سلاح از ترامپ حمایت می کند. در واکنش ترامپ قاطعانه گفت که به حمایت لابی سلاح مفتخر است. کاندیدای جمهوری خواه انتخابات ریاست جمهوری آمریکا درباره این&nbsp; که چرا هیچ نوع ممنوعیت اسلحه را نمی پذیرد، مدعی شد: در شیکاگو که قوانین سختگیرانه در این خصوص دارد، شدیدترین خشونت ها با اسلحه اتفاق می افتد. ما قضاتی را به دیوان عالی منصوب می کنیم که به متمم دوم قانون اساسی ضربه نزنند. دو کاندیدا درباره حکم دیوان عالی آمریکا درباره قانونی شدن سقط جنین صحبت کردند که کلینتون موافق اما ترامپ مخالف بود. کلینتون درباره ممنوعیت سقط جنین گفت که از حق زنان درباره این موضوع که درباره سلامت خود تصمیم بگیرند، دفاع می کند. نباید زنان را به خاطر سقط جنین مجازات کرد. در صلاحیت دولت نیست که درباره بدن زنان و سقط جنین تصمیم بگیرد. ترامپ که مخالف سقط جنین است، با تعجب به کلینتون گفت: چطور ممکن است موافق این موضوع باشید که یک جنین نه ماهه در روزهای آخر سقط شود؟ در بخش دیگری از این مناظره ترامپ با بیان این که کلینتون خواهان مرزهای باز است، تأکید کرد: ما به مرزهای مستحکمی نیاز داریم. کاندیدای جمهوری خواه گفته است در مرز با مکزیک دیوار می کشد. ترامپ همچنین خاطرنشان کرد که کلینتون قبلا از ایده احداث دیوار در مرز حمایت کرده است. کلینتون نیز به نگرانی مهاجران از اخراج از کشور اشاره کرد و گفت، نمی خواهد خانواده ها را از هم جدا کند. وی اضافه کرد: ما مرزهای باز نخواهیم داشت. مرزهای ما امن خواهد بود. در همین حال، ترامپ گفت: سیاست کلینتون این است که سوری ها به کشور ما بیایند. هر بار ترامپ می بیند اوضاع به نفع او نیست، درباره تقلب حرف می زند.  در این بخش از مناظره کاندیدای جمهوری خواهان گفت که اوباما بسیاری را از آمریکا اخراج کرده است و در مقابل کلینتون نیز ترامپ را به استفاده غیرقانونی از کارگران متهم کرد. مسأله پوتین و دخالت روسیه در انتخابات آمریکا بار دیگر در این مناظره مطرح شد. کلینتون روسیه و به طور خاص پوتین را متهم کرد که قصد دارند با انتشار اسناد در انتخابات اثر بگذارند. وی افزود، سابقه نداشته که دولتی خارجی در مسأله انتخابات آمریکا دخالت کند. به گفته کلینتون، 17 سازمان اطلاعاتی آمریکا این موضوع را تایید کرده اند که روسیه به دنبال دخالت در انتخابات ریاست جمهوری است. ترامپ نیز خطاب به کاندیدای دموکرات گفت، کلینتون از روسیه بیزار است چون پوتین درباره سوریه و بقیه مسائل جهان آنها را فریفته است. کلینتون پوتین را دوست ندارد چون از او هوشمندتر بوده است.&nbsp; پوتین هیچ احترامی برای کلینتون و اوباما قائل نیست. در ادامه، کلینتون ترامپ را به این امر متهم کرد که می خواهد ائتلاف های آمریکا را از هم بپاشاند که ترامپ در پاسخ به حمایت 200 ژنرال از وی اشاره کرد. کلینتون در مورد برنامه اقتصادی خود، ایجاد شغل، مساله گرمایش زمین و کمک به مشاغل کوچک تر و مالیات صحبت کرد و ترامپ در واکنش گفت: برنامه کلینتون فاجعه است. کلینتون مالیات ها را زیاد می کند. کاندیدای جمهوری خواه در تبیین برنامه های اقتصادی خود تصریح کرد: مالیات ها را به شدت کم می کنم. شغل ها را به کشور برمی گردانم. ترامپ همچنین اظهار کرد: باید به ژاپن و آلمان و کره جنوبی بگوییم که باید سهم خودتان را بپردازید. ترامپ در جایی از سخنان خود از دولت اوباما با عنوان رژیم اوباما یاد کرد. وی گفت: کلینتون 30 سال در سیاست بوده ولی چه کار کرده است؟ تجربه ای که او دارد تجربه ای بد بوده است. در حالی که چندین زن طی هفته گذشته ترامپ را به آزار و اذیت جنسی متهم کردند، وی در واکنش گفت: این گزارش ها همه دروغ است و من هیچ کدام را نمی شناسم ولی می دانم چطور پیدا شدند. فکر می کنم این ماجرا از کمپین کلینتون نشأت می گرفت. آنها یا دنبال شهرت هستند یا ستاد کلینتون آنها را فرستاده است. هیچ کس به اندازه من به زنان احترام نمی گذارد. کلینتون مانند مناظره قبلی درباره اتهام تعرض به زنان گفت، این شخصیت ترامپ است و چنین فردی نمی تواند رییس جمهور باشد. ترامپ نیز واکنشی مشابه با مناظره های قبلی داشت و گفت: به جای مسأله زنان که جعلی است، باید به مسأله ایمیل های کلینتون پرداخت. وقتی تو در یک برنامه تلویزیونی مجری بودی، ما بن لادن را کشتیم و همان طور بغدادی را باید بکشیم.  در این مناظره از کلینتون درباره بنیاد کلینتون سوال شد که او گفت: بنیاد کلینتون یک بنیاد مشهور خیریه است. ترامپ اما نظری دیگر داشت و عنوان کرد: بنیاد کلینتون یک بنیاد بزهکار است کلینتون در ادامه اظهار کرد که ترامپ هنوز اظهارنامه مالیاتی خود را منتشر نکرده که کاندیدای جمهوری خواهان در واکنش گفت: ما طبق قانون تخفیف مالیاتی گرفته ایم. ترامپ گفت که واکنش وی به انتخابات و پذیرفتن نتیجه، به آرایی بستگی دارد که از صندوق ها بیرون می آید. این گفته ها، باعث انتقاد شدید کلینتون شد. کاندیدای جنجالی جمهوری خواهان تصریح کرد، سیستم فاسد است و اگر فاسد نبود، کلینتون نمی توانست نامزد انتخابات شود. ترامپ همچنین گفت: از الان نمی توانم درباره صحت انتخابات صحبت کنم. کلینتون در مقابل اظهار کرد: هر بار ترامپ می بیند اوضاع به نفع او نیست، درباره تقلب حرف می زند. ترامپ بارها در مورد همه سازمان ها و نهادهایی که نظرشان مطابق میل وی نیست؛ چنین ادعاهایی را مطرح کرده است. سال ها انتخابات برگزار شده و انتظار می رود که نامزدها نتیجه انتخابات را بپذیرند. سئوال دیگر این مناظره در مورد موصل و عقب راندن داعش بود که ترامپ گفت: من از حضور سربازان آمریکایی در عراق حمایت نخواهم کرد. چرا از قبل اعلام می کنیم برای موصل برنامه داریم؟ ترامپ بار دیگر ضمن انتقاد از توافق هسته ای با تهران، اضافه کرد، ایران پیروز اصلی نبرد موصل خواهد بود. وی با بیان این که «ایران باید از آمریکا به خاطر آزاد شدن موصل تشکر کند!»، مدعی شد، ایران از تصرف موصل نفع می برد و به خاطر این موضوع از آمریکا سوءاستفاده می کند. کلینتون نیز به برنامه خود برای ایجاد منطقه ممنوع پروازی در سوریه اشاره کرد. وی خطاب به ترامپ خاطرنشان کرد: وقتی تو در یک برنامه تلویزیونی مجری بودی، ما بن لادن را کشتیم و همان طور بغدادی را باید بکشیم.     منبع : خبرگزاری ایسنا    &nbsp;