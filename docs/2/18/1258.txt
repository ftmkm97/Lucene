حاجی عاقبت دستش را گرفت
 علیرضا محمدی، حاج «رضا فرزانه» را پیش از شهادتش می شناخته، وی یک بار که همراه رزمندگان لشکر عملیاتی 27 محمد رسول الله (ص) برای بزرگداشت حاج احمد متوسلیان به مریوان رفته، سر سفره شام شنید که فرمانده لشکر 27 هم آنجاست. بخش فرهنگ پایداری تبیان &nbsp;   وی می نویسد: مصاحبه کوتاهی با ایشان انجام دادم. تواضع و صفای خاص حاجی در آن گفت وگوی کوتاه باعث شد تا در ذهنم ماندگار شود. گذشت تا اینکه خبر شهادتش در سوریه، به تاریخ 22 بهمن ماه 94 مخابره شد. آن موقع پیکر حاج رضا نیامده بود (هنوز هم نیامده است) و معذوریتی برای گفت وگو با خانواده اش داشتیم. کمی که گذشت فراموشی بین ما و یاد حاجی فاصله انداخت تا اینکه محمد گزیان از بچه های عقیدتی و نظارت حوزه 215 ایثار همراه آقای پهلوان فرهنگی این حوزه وقت گفت وگویی را با خانواده شهید هماهنگ کردند. حالا باید از شهیدی می نوشتم که از قبل می شناختمش. حاج حسین عاقبت دست حاج رضا را گرفت عصر یک روز شهریورماهی باز من و محمد گزیان و موتور سرحالش، توی خیابان های خسته تهران بالا و پایین می شویم. مقصدمان این بار محله مهرآباد جنوبی منزل پدری شهید فرزانه است و از قرار همسر و فرزندان شهید نیز آنجا جمع شده اند. اکیپ ما این بار هم با حضور پدر شهید آقا عبدالهی کامل است. البته برادر بزرگ ترم رضا محمدی هم که خودش از رزمندگان و جانبازان دفاع مقدس است، چند وقتی می شود همراهی مان می کند و همگی ساعت شش غروب در خیابان شمشیری حاضر می شویم.
داخل خانه همه جمع هستند. مادر شهید، همسر و دو پسرش و برادر و خواهر کوچک ترش و یکی از خواهرزاده هایش و... تنها جای خود حاجی و پدرش خالی است که انگار چند سالی می شود فوت کرده و حالا او و حاج رضا می توانند خاطرات جنگ را باهم مرور کنند؛ چراکه مرحوم فرزانه پدر حاج رضا هم خودش از رزمندگان دفاع مقدس بود. 
&nbsp;اهل پارتی بازی نبود فاطمه قمری مادر شهید پیرزنی آذری زبان است و فارسی را به سختی صحبت می کند. قبل از همه به سراغ او می روم و می گویم من خودم آذری زبانم، ترکی صحبت کنیم؟ می پذیرد و صحبت هایش از حاج رضا را این طور شروع می کند: آقا رضا از پارتی بازی خوشش نمی آمد. بعد از جنگ که برادرش می خواست سربازی برود، هیچ اقدامی نکرد و برادرش سرباز ارتش شد و دو سال در دهلران خدمت کرد. من خیلی ناراحت شدم. گفتم چرا هوای برادرت را نداشتی. می آوردیش پیش خودت خدمت کند. او هم گفت نخواستم از موقعیتم سوءاستفاده کنم. تو راضی هستی آن دنیاگیر بیفتم. راضی هستی آتش جهنم به من برسد؟
حین صحبت های مادر، جواد فرزانه برادر شهید سمت دیگر اتاق نشسته و با یادآوری خاطرات سربازی سختش در منطقه مرزی دهلران لبخند می زند. از مادر شهید می پرسم بچگی های حاج رضا چطور بود، شیطنت نمی کرد؟ پاسخ می دهد: نه اصلاً اذیتم نکرد. بچه خوبی بود. پدرش از چهار، پنج سالگی دستش را می گرفت و می بردش مسجد. بزرگ تر که شد از بسیجی های فعال مسجد امام جعفر صادق (ع) شد. یکی از دوستانش به اسم بیک محمدی که در عملیات رمضان به اسارت درآمد، آقا رضا دیگر نتوانست تحمل کند و گفت می روم جبهه تا او را پیدا کنم. با این بهانه می خواست راه جبهه رفتنش را باز کند. کمی بعد سپاهی شد و مرتب جبهه می رفت و چند بار مجروح شد. پدرش هم گاهی جبهه می رفت و پدر و پسر هم رزم بودند.
مجروحیت ها و جبهه رفتن های پی در پی حاج رضا طوری بود که وقتی از مادر می خواهم خاطره ای از او تعریف کند، با لحن خاصی می گوید: موقع جنگ من همیشه پیراهن مشکی ام را آماده کرده بودم تا اگر آقا رضا شهید شد، پیراهن سیاهم دم دست باشد. یادم است یک بار که خبر دادند مجروح شده، به بیمارستان لقمان الدوله رفتیم. گلوله ای به سر و چشم آقا رضا خورده و انگار پشت چشمش مانده بود. مردمک چشمش طوری می چرخید که آدم دلش ریش ریش می شد؛ اما رضا تا ما را دید گفت مادر اگر می خواهی گریه کنی داخل اتاق نیا. دل قرص و محکمی داشت و کمی که حالش بهتر شد باز به جبهه برگشت. 
&nbsp;جانبازی که رزمنده مدافع حرم شد آن طور که از صحبت های مادر شهید و سایر اعضای خانواده برمی آید، شهید فرزانه در دوران جنگ به قدر کافی مجروحیت یافته و به اصطلاح دینش را ادا کرده بود؛ اما این جانباز دفاع مقدس، باز عزم حضور در جبهه دفاع از حرم می کند. از مادر شهید می پرسم وقتی می خواست سوریه برود، خبر داشتید؟
می گوید: بله من خبر داشتم. یکی دو روز قبل از اعزامش خانه ما آمد و باهم به خانه خواهرش رفتیم. قول گرفته بود به آن ها چیزی نگویم اما من دلم رضا نداد و ماجرا را به دخترهایم گفتم. آقا رضا شب اینجا ماند و صبحش چند تا نان سنگک گرفته بود. گفتم رضا جان تو نباشی من چطور لب به این نان ها بزنم. فقط گفت دعا کن عاقبت به خیر شوم. من هم گفتم خدایا هرچه می خواهد به او بده. بعد از من خداحافظی کرد و اجازه نداد تا حیاط بدرقه اش کنم. گفت پاهایت درد می کند. این آخرین دیدارمان بود. آقا رضا از در خارج شد و دیگر بازنگشت. 
&nbsp;دو روز بعد از ازدواج جبهه رفت «معصومه ولی» همسر شهید فرزانه است. روحیه بسیاری خوبی دارد و خودش می گوید از روز شهادت حاج رضا، چون می داند او جانش را در مسیر ارزشمندی از دست داده است، سعی می کند پرروحیه باشد و هیچ وقت پیش دیگران دلتنگی هایش را بروز ندهد. کمی که گفت و گو می کنیم متوجه می شوم خانم ولی بیشتر هم رزم حاج رضا بوده تا همسرش؛ یعنی نمی شود از جوانان دهه 60 باشی و درگیر مسائل جنگ نشوی. مخصوصاً اینکه همسرت از رزمنده های پای کار جبهه و جنگ هم باشد. همسر شهید در ابتدای همکلامی مان می گوید: ما سال 62 عقد کردیم. آن موقع حاج رضا 19 سال داشت. عقدمان را هم حضرت آقا خواندند که رئیس جمهور وقت بودند. حاج رضا عضو سپاه ولی امر بود و در دفتر ریاست جمهوری کار می کرد؛ اما این مسئله باعث نمی شد که جبهه نرود. تنها دو ماه بعد از عقدمان رفت جبهه. البته قبلش از من اجازه خواست. گفتم من هیچ مشکلی ندارم. به خوبی درک می کردم در شرایط جنگی کشورمان من هم به عنوان یک همسر رزمنده، دینی به گردن دارم که باید با صبر و تحملم آن را ادا کنم.
همسر شهید ادامه می دهد: «شهریور 63 باهم ازدواج کردیم. شاید باورش برای دیگران سخت باشد که حاجی تنها دو روز بعد از ازدواجمان باز راهی جبهه شد. یادم است یکی از دوستانش به نام حاج اصغر گفته بود آقا رضا شما تنها دو روز از ازدواجتان می گذرد می خواهی جبهه بروی؟ حاج رضا هم گفته بود: «بله می روم و می دانم که همسرم این راه را پذیرفته و مسیری که می روم را قبول دارد.» واقعاً هم من از ته دل راضی به جبهه رفتنش بودم. یادم است زمان عقدمان حضرت آقا حرف جالبی زدند. به عروس دامادهای حاضر گفتند ساده زندگی کنید و زن و مرد دست هم را بگیرید و خودتان را به عرش برسانید. این حرف آقا آویزه گوش ما شد و سعی کردیم در تمام مراحل زندگی آن را عمل کنیم.»
&nbsp; حاج حسین دستم را بگیر!
 محمد رسول متولد سال 66، مسعود متولد سال 71 و محمدحسین متولد سال 80، سه فرزند خانم ولی و شهید فرزانه هستند که ماحصل زندگی حدوداً 32 ساله شان به شمار می روند. همسرش شهید در ادامه حرف هایش می گوید: «وقتی که محمد رسول به دنیا آمد، حاج رضا تا 10 روز منطقه بود و اصلاً خبر نداشت که بابا شده است. همسرم یک رزمنده بود و از نظر من تا آخر عمرش هم رزمنده ماند. زندگی کردن در کنار چنین آدمی لطف خاصی دارد که تمام سختی ها را آسان می کند.»
شهید فرزانه چند سال آخر خدمتش در سپاه به فرماندهی لشکر 27 محمد رسول الله (ص) می رسد و تا سال 91 که بازنشسته می شود، در این سمت خدمت می کند؛ یعنی همان جایگاهی که شهدا و بزرگانی چون احمد متوسلیان، محمدابراهیم همت، رضا دستواره و عباس کریمی داشتند؛ اما همسر شهید تأکید می کند که: «وقتی حاجی فرمانده لشکر شد، برادر و خواهرهایش هم از این موضوع خبر نداشتند. حتی بچه های خودمان تا مدتی از موضوع بی خبر بودند. حاجی اصلاً اهل تظاهر نبود. سعی می کرد سادگی زندگی اش را حفظ کند و به هیچ عنوان سمت ها و جایگاه ها او را به خودش غره نمی کرد.»
از همسر شهید می پرسم، چطور می شود که یک جانباز دفاع مقدس بازهم تصمیم می گیرد عازم نبرد در جبهه دفاع از حرم شود؟ در پاسخ می گوید: «از همان اولین روزهای شروع جنگ در سوریه، حاج رضا تصمیم به رفتن داشت؛ اما با اعزامش مخالفت می کردند. حاج حسین همدانی که رفت، حاج رضا هم می خواست همراهش شود، اما باز نشد تا اینکه حاج حسین همدانی به شهادت رسید. وقتی این خبر رسید، همسرم در ستاد مرکزی راهیان نور سمتی داشت و اتفاقاً آن روز هم در مناطق غربی کشور بود. پسر کوچکم به ایشان پیامک داد که بابا، حاج حسین همدانی آسمانی شد. چند دقیقه بعدش حاج رضا زنگ زد و گفت خانم این بچه چه می گوید؟ من گفتم گویا حاج حسین همدانی شهید شده است. همسرم خیلی به هم ریخت. پس فردا خودش را به تهران رساند و گفت که دیگر طاقت ماندن ندارد. باز این در و آن در زد تا اینکه توانست مجوز اعزامش را بگیرد.»
طبق گفته همسر شهید، حاج رضا این بار برای اعزام به سوریه از خود شهید همدانی استمداد می طلبد. همسر شهید می گوید: «آقا مهدی فرزند شهید همدانی می گفت بعد از شهادت پدرم وقتی گوشی اش را روشن کردم، یک پیامک از حاج رضا به این مضمون آمد که «حاج حسین دست ما را هم بگیر». وقتی این پیامک را دیدم، فهمیدم حاج آقا فرزانه هم به زودی شهید می شود.»
گویا یک هفته قبل از اربعین سال 94 موضوع اعزام شهید فرزانه قطعی می شود؛ اما سید محمود حسینی از دوستانش با اصرار می خواهد حاجی در سفر اربعین کمک حالش بشود و این طور می شود که حاجی به همراه همسر و پسر کوچکشان به زیارت عتبات عالیات می آیند. مدت کمی بعد از بازگشت، درحالی که حاج رضا همچنان مشغول آموزش تعدادی از نیروهای داوطلب جبهه دفاع از حرم بود، از او خواسته می شود به همراه نیروهایش اعزام شوند. حاج رضا 12 دی ماه می رود و 22 بهمن به شهادت می رسد. 
&nbsp;بابا رضا دوست صمیمی مان بود بعد از گفت وگو باهم سر شهید، به سراغ دو پسرشان می روم که برای خودشان مردی شده اند. مسعود فرزانه فرزند دوم حاج رضا است که گویا نقشی محوری در خانه دارد. مسعود باوجوداینکه 24 سال بیشتر ندارد، پخته تر از سنش به نظر می رسد. از او در مورد پدر می پرسم و اینکه چه تعریفی از حاج رضا فرزانه دارد. مسعود پاسخ می دهد: «زندگی افراد نظامی با سایرین فرق دارد؛ اما پدرم اوقاتی که در خانه بود، سعی می کردم وقتش را با ما بگذراند و نه تنها یک پدر خوب، بلکه یک رفیق خوب بود. با ما کشتی می گرفت و سربه سرمان می گذاشت. حاجی برای ما بیشتر یک دوست بود تا پدر.»
مسعود از روزهایی تعریف می کند که حاج رضا او را از دوران خردسالی همراه خودش به هیئت مذهبی می برد؛ یعنی در تربیت او و دو برادر دیگرش همان روشی را طی می کرد که سال ها قبل پدر خود حاجی در تربیت او در پیش گرفته و او را با خود به مسجد می برد. فرزند شهید در ادامه می گوید: «پدرم تکیه کلامی داشت که هرکاری می کنید فقط مراقب عاقبت به خیری تان باشید. خیلی ها در این نظام به جاهایی رسیدند ولی عاقبت به خیر نشدند. شما همیشه طوری رفتار کنید که بتوانید عاقبت به خیری را نصیب خودتان بکنید. به نظر من پدرم خودش بیشتر از همه به این نصیحت عمل کرد و با شهادتش عاقبت به خیر شد.»
فتنه 88 یکی از آوردگاه هایی است که تجربه نشان داده بسیاری از شهدای مدافعان حرم با جدیت به آن ورود کرده بودند. به همین خاطر از مسعود در مورد حضور پدرش در میدان مبارزه با فتنه گران می پرسم و او هم توضیح می دهد که حاج رضا در آن دوران به عنوان فرمانده لشکر عملیاتی 27 روز و شب در مقابله با فتنه گران بود و حتی در مقطعی یک ماه و نیم به خانه نمی آید و به دلیل احساس مسئولیتی که داشت، تمام این مدت را در محل کار و سر پستش سپری می کند.
 &nbsp;مدافعان ناموس ولایت
 محمدحسین پسر کوچک حاج رضاست که گویا یار غار او هم بوده و در بسیاری از سفرهای راهیان نور و اردوهای مختلف پدر را همراهی می کرده است. محمدحسین می گوید: کوچک تر که بودم هر شب قبل از خواب پیش بابا می رفتم و او برایم از خاطرت جنگ می گفت. مثلاً تعریف می کرد که چطور در کربلای 5 گلوله ای به گوش راستش می خورد و شنوایی اش را از دست می دهد. آن لحظه هم رزمش شهید شیرافکن حضورداشته و سعی می کند با گذاشتن یکسر برانکارد روی ترک موتور حاجی و درحالی که حاجی دراز کشیده بود او را به بهداری برساند. سمت دیگر برانکارد را رزمنده دیگری بلند می کند و پشت سر موتور می دود. آن ها حاج رضا را با همین وضعیت به بهداری می رسانند، اما در طی راه هر بار که موتور روی دست اندازی می رفت، حاجی از شدت درد به هوش می آمد و دوباره از هوش می رفت.
از محمدحسین می پرسم شده بود به دوستان پز بدهی که پدرم فرمانده لشکر است. در پاسخ می گوید: ما اصلاً خبر نداشتیم که درجه او چیست. هر وقت از بابا می پرسیدم درجه ات چیست، پاسخ می داد: «من استوار هستم. اصلاً تو چه کار داری که من چه درجه ای دارم.» هیچ وقت به ما نمی گفت که واقعاً چه درجه ای دارد. اصلاً اهل تظاهر نبود من فقط چند ماه قبل از بازنشستگی آن هم به طور اتفاقی فهمیدم که فرمانده لشکر 27 محمد رسول الله (ص) است.
از محمدحسین می خواهم یک جمله در رسای پدر شهیدش بگوید. جمله زیبایی می گوید که به دل می نشیند: «ما در حدی نیستیم که در خصوص این شهدا صحبت کنیم. حضرت آقا هم که فرمودند شهدای مدافع حرم اجر دو شهید را می برند؛ اما من می خواهم در جواب کسانی که پشت سر شهدای مدافع حرم حرف های نامربوط می زنند بگویم این ها آن قدر خوب بودند که حضرت علی (ع) دفاع از حرم ناموسش را به دست آن ها سپرده است.»
&nbsp; برادری که مهربانی اش خدایی بود
 جواد فرزانه برادر کوچک تر حاج رضا تا این لحظه ساکت گوشه ای نشسته و حرفی نمی زند. از او که قاعدتاً یار دوران کودکی حاج رضا بود، می خواهم خاطره ای از برادرش تعریف کند. می گوید: حاج رضا از بچگی اش کار می کرد. مکانیکی، دست فروشی و... یک بار به اصرار خواستم برای من هم باقلوا بخرد تا بفروشم و به اصطلاح کاسبی کنم. او هم قبول کرد و یک سینی باقلوا برایم خرید؛ اما من که تنها شش سال داشتم بیشتر آن ها را خوردم و نتوانستم چیزی بفروشم. به خودم که آمدم فهمیدم چه اشتباهی کرده ام و زدم زیر گریه. حاج رضا پرسید چرا گریه می کنی و موضوع را برایش تعریف کردم. او هم با مهربانی که داشت گفت من خودم باقلواهایت را می خرم و خانه که رفتیم بگو همه شان را فروخته ام.
لیلا فرزانه یکی از خواهران شهید هم از خاطره راهیان نوری می گوید که چند سال قبل همراه حاج رضا رفته بودند و در این سفر حاجی همه تلاشش را کرده بود تا به او و سایر اعضای خانواده اش خوش بگذرد؛ اما جبهه رفتن های حاجی در حافظه خواهر هم سنگینی می کند و خاطره اش را این طور بیان می کند: بچگی ها یادم است خیلی از سحرها از خواب بیدار می شدم و می دیدم که داداش رضا از جبهه برگشته است. می دیدم که همه دورش جمع شده اند و ما هم با دیدن او خودمان را در آغوشش می انداختیم. حاجی به رغم خستگی هایش با مهربانی با ما برخورد می کرد. مهربانی های داداش رضا خدایی بود.
&nbsp; حاج رضا ممنونت هستیم
 گفت وگو با خانواده شهید آن قدر پربار بود که به دلیل کمبود فضا، مجبور شدیم بخش هایی از آن را حذف کنیم. به شخصه حاج رضا را آن طور شناختم که یک عمر رزمنده بود و لیاقتش این بود که حتی بعد از بازنشستگی اش در کسوت یک رزمنده مدافع حریم آل الله به شهادت برسد. او که به گفته همسرش در کارهای خیر دخیل بود و به عنوان مشاوری امین زندگی بسیاری از زوج های جوان را از فروپاشی نجات داده بود، همان فرمانده لشکر مهربانی بود که به گفته مسعود فرزندش، امکان ادامه تحصیل بسیاری از نیروها و سربازانش را فراهم می کرد و عاقبت نیز در حالی به شهادت می رسد که برای نجات یکی از هم رزمانش به نام شهید میرسیار از محاصره تکفیری ها، رهسپار میدان می شود و با اصابت گلوله تک تیرانداز دشمن به شهادت می رسد؛ اما اگر خوب نگاه کنیم، همه ما مدیون بزرگی و بزرگواری های امثال حاج رضاها هستیم که باوجود دو ترکش در ناحیه قفسه سینه و نزدیک قلبش، بازهم رخت رزم به تن می کند تا امروز آزادی و حریت و شرافت امثال ما محفوظ بماند. حاج رضا ممنونت هستیم.     منبع: روزنامه جوان
