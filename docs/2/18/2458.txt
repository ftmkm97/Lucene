شهر کُهنه کابل
 شهر کهنه کابل، از مناطق قدیمی و تاریخی پایتخت افغانستان است که بر دامنه های کوه شیر دروازه، کاسه برج و آسمایی بنا شده است. بخش سیاست تبیان   
&nbsp; شهر کهنه کابل، از مناطق قدیمی و تاریخی پایتخت افغانستان بر دامنه های کوه شیر دروازه، کاسه برج و آسمایی بنا شده و به گفته محققین ابتدا مرکز آن بالا حصار کابل بوده، اما اکنون این نواحی مربوط ناحیه اول شهر کابل است.
شهر کهنه کابل با استفاده از هنر معماری قدیم ساخته و خانه های آن از گل، سنگ و چوب اعمار و دروازه ها و کلکین های این خانه ها با ظرافت خاصی ساخته شده اند که از این سبک نجاری حالا در شهر کابل خبری نیست.
در حال حاضر برخی از قسمت های شهر کهنه شکل خرابه را به خود گرفته و ساکنان آن می گویند، شهرداری باید به آنها اجازه بازسازی خانه های شان را بدهد.
همچنان شهر کهنه کابل در گذشته جایگاه بسیاری از کاکه ها و جوانمردان بود که کمک و همنواعی با اهالی یکی از خصایل نیک آنها بشمار می رفت. ساکنان شهر کهنه کابل به عیاری و جوانمردی مشهورند. کهنسالان این شهر هنوز هم از فداکاری های باشندگان قدیم این شهر یاد می کنند.
نبی عطایی، یکی از باشندگان شهر قدیم می گوید: یکی از جوانمردی های کاکه های شهر کهنه کمک به فقرا و بی نوایان بود: «آنها رویه خوبی داشتند، شب ها می رفتند، از مردم احوال می گرفتند و کسانی که نداشتند، برای شان برنج، روغن و آرد می بردند، بدون آنکه صاحب خانه بفهمد. این از جوانمردی کاکه های کابل بود».
نوازندگان «شور بازار» در شهر کهنه کابل می گویند، هنوز هم آلات قدیمی موسیقی را حفظ کرده و کسانی که ارزش موسیقی اصیل افغانی را می دانند، در مراسم خوشی شان از آنها دعوت می کنند.
کاغذپران، بازی سرگرمی ای که در شهر کهنه کابل مرسوم بود، هنوزهم در این شهر وجود دارد. زلگی که در شوربازار شهر کهنه دوکان کاغذپران فروشی دارد، می گوید: در گذشته تمامی کاغذپران ها در این بازار ساخته می شد، اما حالا از پاکستان نیز وارد می شود».
برخی از ساختمان هایی که چندین دهه قدامت دارند هنوز در شهر کهنه کابل قدنمایی می کنند، اما آثار جنگ در آنها دیده می شود و به گفته ساکنان شور بازار چوب هایی که در این ساختمان ها به کار رفته پوسیده اند و خود به خود خاک می شوند. &nbsp;                
&nbsp;