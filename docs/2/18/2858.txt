هفتمین جشنواره سفر به زیستگاه زاغ بور
    به گزارش&nbsp;تبیان از ایرنا&nbsp;به نقل از&nbsp;روابط عمومی اداره کل میراث فرهنگی، صنایع دستی و گردشگری استان سمنان، حمیدرضا حسنی افزود: این جشنواره برای هفتمین سال پیاپی با هدف آشنایی گردشگران با قابلیت های گردشگری طبیعی از جمله پرنده نگری در بخش بیارجمند، بازدید از روستاهای هدف گردشگری قلعه بالا، دزیان و گیور و مشاهده حیات وحش پارک ملی توران از جمله زاغ بور و گور خر آسیایی از ساعت 9 و 30 دقیقه روز جمعه برگزار می شود.
وی با بیان اینکه شهرستان شاهرود از ظرفیت بالایی در زمینه برگزاری تورهای پرنده نگری برخوردار است، گفت: زاغ بور یکی از گونه پرندگان اندمیک ایران است که زیستگاه اصلی آن منطقه خارتوران واقع در بخش بیارجمند شهرستان شاهرود است.
حسنی با اشاره به اینکه حضور عموم در این جشنواره آزاد است، افزود: اجرای مراسم آئینی و عرضه صنایع دستی و سوغات روستاهای بخش بیارجمند از دیگر برنامه های این جشنواره است.
ذخیره گاه توران در جنوب شهرستان شاهرود و 28 کیلومتری جنوب شرقی شهر بیارجمند واقع شده است.
پارک ملی هشت درصد، پناهگاه حیات وحش 17 درصد و منطقه حفاظت شده 75 درصد از منطقه توران شهرستان شاهرود تشکیل می دهد و این منطقه در قسمت جنوب جاده تهران- مشهد در شمال شرقی دشت کویر، غرب منطقه خارتوران و شرق منطقه طرود واقع است که پس از پناهگاه حیات وحش نایبندان دومین منطقه بزرگ تحت حفاطت سازمان محیط زیست کشور است .
مجموعه توران با بیش از یک میلیون 400 هزار هکتار وسعت دومین ذخیره گاه زیستکره جهان از نظر وسعت محسوب می شود.
این جشنواره با همکاری اداره میراث فرهنگی شاهرود، بخشداری بیارجمند و شورای اسلامی و دهیاری روستای هدف گردشگری قلعه بالا و اداره پارک ملی توران برگزار می شود.
 
www.irna.ir