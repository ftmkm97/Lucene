خاطره مهم روز اول مدرسه
  &nbsp;    بوی ماه مهر به مشام می‌رسد و جنب‌وجوش دوباره‌ای به راه افتاده است. کودکان، نوجوانان و جوانان بسیاری آماده می‌شوند تا یک سال تحصیلی جدید را در هفته آینده آغاز کنند. اما برای کلاس اولی‌ها این تجربه می‌تواند بسیار متفاوت باشد! اگر شما هم کودکی دارید که امسال قرار است به کلاس اول ابتدایی برود، حتما سوالات زیادی در ذهن خود دارید؛ سوالاتی از قبیل اینکه چطور او را برای ورود به مدرسه آماده کنید؟ چه جنبه‌هایی را باید در نظر بگیرد و چه اقداماتی را انجام دهید؟&nbsp; ما این سوال را با محمد رضابیگی، روانشناس بالینی در میان می‌گذاریم و او در توضیح اقداماتی که قبل از ورود به مدرسه باید صورت بگیرد، می‌گوید: برای ورود به مدرسه باید کودکان را هم به لحاظ جسمی و هم به لحاظ روحی آماده کرد. چه بسا آمادگی جسمی در برخی اوقات مهم‌تر و اساسی‌تر از آمادگی روحی است. زیرا بخش روحی آمادگی کودک برای ورود به مدرسه بیشتر به جنبه اجتماعی بودن او و حضورش در محیط‌های اجتماعی مربوط است که اگر کودک پیش از این تجربه مهدکودک و پیش دبستانی را داشته باشد یا در کلاس‌های متفرقه با گروهی از همسالانش در یک محیط قرار گرفته باشد از نظر روحی مشکل چندانی برای تطبیق خود با محیط مدرسه ندارد. البته این بدان معنی نیست که کودک اجتماعی به هیچ مشکلی از این نظر در محیط مدرسه برخورد نمی‌کند اما مشکلاتی که ممکن است در روزهای شروع مدرسه برای او به وجود بیاید مسائل عمده و پایه‌ای نیست و عمدتا به صورت موردی قابل حل است.&nbsp;
این روانشناس در ادامه توضیح می‌دهد: اما برای آمادگی جسمی کودک بهتر است از یک ماه پیش از آغاز سال تحصیلی تمرین‌هایی را برای او در نظر بگیرید تا برای شروع یک سال تحصیلی آمادگی جسمی و البته ذهنی پیدا کند. مهم‌ترین تغییرات مدرسه برای کودک، تغییر در زمان خواب، غذاخوردن و سبک زندگی او در زندگی روزمره است. کودکی که ممکن است پیش از این تا ساعت 9 صبح می‌خوابیده است، با شروع مدرسه باید 7 صبح از خواب برخیزد و به جای اینکه پای تلویزیون به تماشای برنامه کودک بنشیند یا با انواع اسباب‌بازی‌هایش سرگرم باشد باید در کلاس درس حاضر باشد و خوب بشنود و یاد بگیرد. زمان غذاخوردن او با توجه به مدرسه تغییر می‌کند و میان‌‌وعده‌ها در مدرسه اهمیت بیشتری پیدا می‌کنند. همین طور وظایف و تکالیفی که به مرور به عهده کودک گذاشته می‌شود تا در منزل به آنها رسیدگی کند.
رضابیگی اضافه می‌کند: از طرف دیگر خاطره لحظه اول یا به عبارت دیگر روز اول مدرسه برای کودک بسیار مهم و سرنوشت‌ساز است. اگر این تجربه مثبت باشد و کودک آمادگی لازم را برای تجربه مدرسه به دست آورده باشد می‌تواند با علاقه تا انتهای سال تحصیلی را به مدرسه برود اما اگر این تجربه دلپذیر نباشد و کودک به لحاظ جسمی و روحی تحت فشار و اذیت قرار بگیرد ممکن است از همان روز اول ناسازگاری در پیش بگیرد و حتی عنوان کند که علاقه‌ای به مدرسه رفتن ندارد.
محمد رضابیگی، روانشناس بالینی در نهایت تاکید می‌کند: با این حساب می‌بینید که کودک کار نسبتا سختی در پیش دارد و باید با زمینه‌چینی و به تدریج او را برای این کار آماده کنید. به این ترتیب می‌توانید خاطره خوشی را از تجربه روز اول برای کودک خود رقم بزنید و به او کمک کنید که بدون مشکل در مسیر تحصیل خود پیش برود. اما اگر هنوز فکری برای این موضوع نکرده‌اید ما چند راهکار به شما ارائه می‌دهیم که با استفاده از آنها در این روزهای باقی‌مانده فرزند خود را برای مدرسه رفتن آماده کنید. این راهکارها را در مطلب بعدی که به زودی منتشر می‌شود می‌توانید بخوانید.   

منبع: نی نی سایت