ایران - کره جنوبی؛ جنگ تمام عیار
 شاید&nbsp;بازی های ایران در مقدماتی جام جهانی چنگی به دل نزده باشداما حالا تیم ملی کشورمان در حالی به کره جنوبی رسیده که به 3 کلین شیت خود&nbsp;در 3 بازی نخست می نازد. بخش ورزشی تبیان - رضا رستگاری   بالاخره روز بزرگ فرارسید. تیم ملی فوتبال ایران در ادامه دیدارهایش در مرحله انتخابی جام جهانی، فردا سه شنبه به مصاف کره جنوبی می رود. این چهارمین بازی دو تیم در این مرحله است. هر دو هم از سه بازی قبلی خود صاحب دو پیروزی و یک تساوی شده اند و با 7&nbsp; امتیاز در رده های اول و دوم جدول گروه A قرار دارند.  اتفاقات پیش از این بازی و همزمانی آن با تاسوعای حسینی چالش های بسیاری را به همراه آورد و محل بحث های بسیار شد تا علاوه بر حساسیت های جدول این مسابقه برای ما از جنبه های دیگر هم حائز اهمیت باشد و نگاه ها را به سوی استادیوم آزادی کشاند. مسوولان برگزار کننده مسابقه اگرچه تمام تلاششان را برای تغییر زمان بازی انجام دادند، اما این اتفاق رخ نداد و حالا آنها متعهد شده اند که این مسابقه با رعایت تمام شئون مربوط به این ایام برگزار شود. دیدار تکراری آسیا&nbsp;  اما برگردیم به خود مسابقه و آمار مربوط به آن. ایران و کره جنوبی تاکنون 28 بار با یکدیگر بازی کرده اند و تقابل دو تیم یکی از پرتکرارترین دیدارهای آسیایی محسوب می شود. مسابقه ای که به واسطه قدرت هردو و عزم جزمشان برای صعود به جام های جهانی همیشه با حساسیت همراه بوده است. در این 28 بازی، ایران 12 بار پیروز بوده و 9 بار شکست خورده است. هفت بازی هم با تساوی به پایان رسیده است.  از 28 بازی قبلی دو تیم، 7 دیدار در چارچوب انتخابی جام های جهانی انجام شده که حاصل آن ها، دو پیروزی برای ایران، یک پیروزی برای کره جنوبی و چهار تساوی است. سه دیدار اخیر با نتیجه مشابه یک بر صفر به سود ایران تمام شده و همین مساله باعث شده کره ای ها با انگیزه بسیار زیادی برای انتقام به ایران بیایند.&nbsp;&nbsp;&nbsp;&nbsp; لبالب از حس انتقام&nbsp;  اما چنان که گفتیم دیدار ایران و کره حساسیت های غیرجدولی هم دارد. این دو تیم که دو قطب مهم فوتبال آسیا هستند، در طول تاریخ شان نبردهای خاطره انگیز زیادی داشته اند که دوتا از مهم ترین های شان با پیروزی های 6بر2 و 4بر3 تیم ایران همراه بوده است. این اما همه ماجرا نیست، چرا که تیم کشورمان در سال های اخیر با هدایت کی روش در سه بازی به مصاف کره جنوبی رفته و هر سه دیدار را با پیروزی پشت سر گذاشته است! بین این سه بازی، بزرگترین آنها مسابقه برگشت مقدماتی جام جهانی 2014برزیل بود که تیم کشورمان در اولسان با یک گل موفق به شکست کره شد و به طور مستقیم به جام جهانی راه یافت. آن مسابقه حواشی زیادی داشت که از آن جمله می توان به درگیری لفظی گسترده کی روش و چوی (سرمربی وقت کره) اشاره کرد. حالا کره لبالب از حس انتقام به تهران می آید تا شاید علاوه بر بستن بار صعود، شکست های اخیر را هم تلافی کند.   