«فروشنده» یکی از شانس های اصلی اسکار است
 منتقد نشریه سینمایی «ایندی وایر» در پیش‌بینی اسکار 2017 نام فیلم «فروشنده» را به عنوان یکی از 7 شانس اصلی شاخه بهترین فیلم خارجی معرفی کرد.   بخش سینما و تلویزیون تبیان 

&nbsp;فرصتی که آکادمی علوم و هنرهای سینمایی اسکار برای کشورهای مختلف جهت معرفی فیلم‌های مورد نظرشان برای حضور در شاخه بهترین فیلم غیرانگلیسی تعیین کرده بود، امروز (سوم اکتبر، 12 مهرماه) به پایان می‌رسد. از میان 83 کشوری که تاکنون فیلم‌های برگزیده خود را معرفی کرده‌اند، آنچه مسلم به نظر می‌رسد این است که اغلب کشورهای صاحب سینمای جهان ساخته‌های سینماگران مولف و باسابقه خود را برای حضور در اسکار 2017 انتخاب کرده‌اند و حضور چهره‌هایی چون «پل ورهوفن»، «پدروالمادوار» و فیلم‌های منتخب از جشنواره‌های کن، برلین و ونیز رقابت امسال اسکار خارجی را دشوارتر و نزدیک‌تر از همیشه جلوه می‌دهد. سال گذشته جایزه اسکار خارجی به «پسر سائول» ساخته «لازلو نمس» رسید، اولین تجربه کارگردانی این کارگردانی مجارستانی که بسیار مورد تحسین قرار گرفت اما تماشای آن اندکی دشوار است اما به نظر نمی‌رسد در میدان سخت رقابت امسال یک تازه وارد بتواند اسکار خارجی را به خانه ببرد. «آن تامپسون» منتقد نشریه سینمایی «ایندی وایر» در پیش‌بینی خود درباره شاخه بهترین فیلم خارجی جوایز اسکار نام 7 فیلم شامل «او» (فرانسه)، «از دور دست» (ونزوئلا)، «شوالیه» (یونان)، «جولیتا» (اسپانیا)، «نرودا» (شیلی)، «فروشنده» (ایران) و «تونی اردمن» (آلمان) را به عنوان شانس‌های اصلی کسب جایزه در این شاخه از جوایز اسکار معرفی کرده است. فیلم «او» به عنوان اولین ساخته فرانسوی زبان «پل ورهوفن» کارگردان کهنه‌کار هلندی اولین نمایش خود را در جشنواره کن امسال تجربه کرد و به سبب مضمون و همچنین بازی درخشان «ایزابل هوپرت» مورد تحسین منتقدین قرار گرفت. داستان این فیلم درباره رئیس یک کمپانی بازی‌های ویدئویی است که در پی انتقامی سخت از یک تجاوزگر است. این اولین بار پس از حدود 40 سال است که سینمای فرانسه فیلمی از یک کارگردان غیرفرانسوی را به عنوان نماینده اسکار خود معرفی می‌کند، پیش از این فیلم «مادام رزا» در سال 1977 ساخته «موشه میزراهی» کارگردان یهودی نماینده فرانسه در اسکار شده بود که در نهایت برنده اسکار خارجی نیز شد. فیلم «از دور دست» ساخته «لورنزو ویگاس» با درخشش در جشنواره فیلم ونیز سال گذشته و کسب جایزه شیر طلای بهترین فیلم بدون شک بهترین گزینه برای سینمای ونزوئلاست تا بتواند اولین اسکار سینمای خود را تجربه کند. این اولین فیلم در تاریخ سینمای آمریکای لاتین است که جایزه اول جشنواره ونیز را تصاحب کرده است. سینمای ونزوئلا تاکنون به جمع نامزدهای نهایی اسکار خارجی راه نیافته است. فیلم «شوالیه» به کارگردانی «آتنا ریچل تسانگری» از یونان نیز یکی دیگر از انتخاب‌های منتقد نشریه «ایندی‌ وایر» به عنوان شانس‌های اصلی اسکار خارجی است. فیلمی که در جشنواره فیلم لندن امسال جایزه بهترین فیلم را از آن خود کرد. داستان این فیلم درباره مهارت‌ها و اضطراب‌های مردانه است و داستان رقابت شش مرد بر سر کسب عنوان شوالیه را روایت می‌کند. «پدرو آلمادوار» یکی از مطرح‌ترین کارگردانان حاضر در رقابت اسکار خارجی امسال است که با فیلم «جولیتا» به نمایندگی از اسپانیا به این رویداد خواهد آمد. ساخته «پدر آلمادوار» که در بخش اصلی جشنواره کن امسال رونمایی شد، بر اساس داستان‌های نوشته «آلیس مونرو»، نویسند کانادایی برنده نوبل ادبیات ساخته شده و به سه دهه از زندگی یک زن اسپانیایی می‌پردازد. در این فیلم «اما رامیرز» و «آدریانا اوگارت» بازی می‌کنند که در کنار «رزی دی پالما» گروه بازیگران زن قدرتمندی برای این فیلم تشکیل داده‌اند و «آلبرتو ایگلسیاس» همکار قدیمی «آلمادوار» نیز ساخت موسیقی این فیلم را بر عهده خواهد داشت. «آلمادوار» در سال 1999 با فیلم «همه چیز درباره مادرم» اسکار خارجی برای سینمای اسپانیا به ارمغان آورد و در سال 1989 نیز با فیلم «زنان در آستانه فروپاشی عصبی» به جمع 5 نامزد نهایی اسکار خارجی راه یافت. فیلم «نرودا» ساخته «پابلو لارائین» درباره زندگی و فعالیت‌های سیاسی «پابلو نرودا» شاعر برنده نوبد ادبیات شیلیایی است و داستان آن درباره تعقیب سیاسی «نرودا» پس از برکنار شدن او از کنگره در سال 1948 و همچنین تلاش یک پلیس با بازی «گائل گارسیا برنال» برای دستگیری اوست. «لئویس جنکو» نیز در فیلم در نقش «پابلو نرودا» ایفای نقش کرده است. این فیلم اولین نمایش جهانی خود را در ماه می امسال در بخش «دو هفته کارگردانان» جشنواره کن تجربه کرد. سینمای شیلی آخرین بار در سال 2013 با فیلم «No» از همین کارگردان برجسته و با سابقه به جمع نامزدهای نهایی اسکار راه یافته است. فیلم «فروشنده» به کارگردانی اصغر فرهادی با کسب دو جایزه بهترین بازیگر مرد (شهاب حسینی) و بهترین (فیلمنامه) درخشش فوق‌العاده‌ای در جشنواره کن امسال داشت. این فیلم روایتگر داستان زن و شوهر جوانی است که در حال اجرای نمایشنامهٔ «مرگ فروشنده» هستند. این زوج پس از اجاره یک آپارتمان دچار مشکلاتی می شوند و رابطه میان آنها دچار چالش می‌شود. «فروشنده» تاکنون جایزه بهترین فیلم بین‌المللی جشنواره مونیخ آلمان و جایزه بهترین فیلم از نگاه تماشاگران جشنواره فیلم آمستردام را نیز دریافت کرده است. کمدی درام «تونی ادرمن» ساخته «مارن اِده» درباره پدری است که برای احیای رابطه خود با دخترش شوخی فریبنده‌ای را با او آغاز می‌کند. این فیلم در جشنواره فیلم کن با تمجید بسیاری از منتقدین رو به رو شد و بسیار از منتقدین دیگر نیز آن را یکی از پیشتازان شاخه اسکار خارجی 2017 دانسته‌اند. فهرست اولیه 9 فیلم خارجی در جوایز اسکار 2016 روز 17 ژانویه اعلام می‌شود و پنج نامزد نهایی نیز روز 24 ژانویه معرفی می‌شوند. مراسم اعطای جوایز هشتادونهمین دوره جوایز سینمایی اسکار روز 26 فوریه 2017 (یکشنبه 8 اسفندماه) در دالبی تئاتر لس‌آنجلس برگزار می‌شود و قرار است این رویداد سینمایی در بیش از 225 کشور جهان به صورت زنده به روی آنتن برود.     منبع: جام جم آنلاین 
