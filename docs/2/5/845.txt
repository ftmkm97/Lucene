روزهای تلخ شاه در کاخ تنهایی
 ثریا اسفندیاری پس از جدایی از شاه به علاقه همیشگی خود یعنی سینما پرداخت و حتی در فیلمی ایتالیایی نیز به عنوان بازیگر حضور یافت. او چندی بعد با کارگردانی ایتالیایی بنام فرانکو ازدواج کرد؛ ازدواجی که با مرگ زودهنگام همسرش در سانحه ای هوایی ناکام ماند. او پس از این تجربه، تا پایان عمر تنها ماند و سرانجام در چهارم آبان 1380 در پاریس درگذشت. بخش تاریخ ایران و جهان تبیان   جدایی محمدرضا از ثریا به نقل از سایت تاریخ ایرانی در روز شنبه 16 فروردین 1337 هجری شمسی محمدرضا پهلوی، آخرین شاه ایران پس از هفت سال زندگی مشترک، اسناد طلاق ثریا اسفندیاری بختیاری همسر دوم خود را امضا کرد. هرچند دلیل این طلاق نازایی ثریا و نگرانی رجال حکومتی از آینده سلطنت اعلام شد اما برخی شایعات از نارضایتی نزدیکان شاه از جمله اشرف پهلوی از ازدواج او با ثریا و نقش پررنگ آنان در وقوع این ماجرا حکایت داشت. با این حال اشرف پهلوی با رد این شایعات بار ها در مصاحبه های گوناگون اعلام کرد که «با توجه به عشق شاه به ثریا اگر او می توانست فرزندی به دنیا بیاورد جدایی این دو غیرممکن بود.» موضوع لزوم جدایی شاه از ثریا از ماه ها قبل مطرح بود اما این طلاق بعد از کش و قوس های فراوان و تردید شاه در اتخاذ این تصمیم که در علاقه بسیار زیاد میان او و ملکه سابق ریشه داشت در میانه فروردین 37 عملی شد و ثریا که از دو ماه قبل به تنهایی در آلمان به سر می برد دیگر به کشور بازنگشت. ثریا اسفندیاری پس از جدایی از شاه به علاقه همیشگی خود یعنی سینما پرداخت و حتی در فیلمی ایتالیایی نیز به عنوان بازیگر حضور یافت. او چندی بعد با کارگردانی ایتالیایی بنام فرانکو ازدواج کرد؛ ازدواجی که با مرگ زودهنگام همسرش در سانحه ای هوایی ناکام ماند. او پس از این تجربه، تا پایان عمر تنها ماند و سرانجام در چهارم آبان 1380 در پاریس درگذشت. محمدرضا پهلوی هرچند در آذرماه 1338 با فرح دیبا پیوند زناشویی بست اما پیش از آن تا ماه ها پس از طلاق ثریا گوشه گیر و منزوی شده بود، آنچنان که روایت وضعیت روحی شاه ایران تیتر اول بسیاری از رسانه های دنیا شد. مجله خواندنیها در شماره روز 19 فروردین ماه 1337 خود گزارشی درباره شرایط شاه پس از طلاق ثریا دارد که مجموعه ای از مطالب نشریات داخلی و خارجی آن دوران درباره این موضوع را در بر می گیرد. متن کامل این گزارش در پی می آید: روزی که من موفق به دیدار شاهنشاه ایران شدم دیدم که شاهنشاه پشت یک میز تحریر، که رنگ چوب آن سفید است نشسته و لباس سیاه در بردارد. از قیافه شاهنشاه ایران آثار اندوه نمایان بود و با اینکه اطاق تزییناتی ساده داشت که بسیار تولید انبساط می شد معهذا لباس سیاه شاهنشاه ایران، و قیافه اندوهگین او هر کس را که وارد آن اطاق می شد آگاه می کرد که در قبال یکی از درام های بزرگ این عصر قرار گرفته است. اطاقی که اعلیحضرت، در آنجا پشت میز تحریر جلوس کرده بودند، جزو یک عمارت دو طبقه است که در ضلع کاخ سلطنتی قرار گرفته و از وقتی که شاهنشاه و علیاحضرت ملکه ثریا ازدواج کرده بودند هر وقت می خواستند تنها باشند در آن کوشک به سر می بردند. از یک هفته قبل از تاریخی که من به حضور شاهنشاه برسم، در آن کوشک و اطاق هر روز واقعه ای بدین ترتیب تکرار می شود که اعلیحضرت با عجله صبحانه خود را صرف می نمایند و بعد وارد اطاق مزبور می شوند. پشت میز تحریر می نشینند و یک آلبوم را ورق می زنند. هرگز بجای آلبوم مزبور، کتابی به دست نمی گیرند و به چیزی دیگر، در آن اطاق توجه نمی نمایند. این آلبوم محتوی ژس های زندگی زناشویی شاهنشاه و ملکه ثریاست و اعلیحضرت را با لباس رسمی و علیاحضرت ملکه ثریا را با لباس عروسی که «کریستیان دیور» در پاریس دوخته است نشان می دهد. ژس های دیگر آلبوم عبارت است از تصاویر اعلیحضرت و ملکه ثریا با لباس اسکی در دامنه های البرز و با لباس ورزش هنگام گردش با قایق در سواحل فلوریدا در امریکا و با لباس زمستانی، سوار سورتمه روی رودخانه مسکوا در روسیه و با لباس معمولی هنگام قدم زدن در خیابان شانزه لیزه پاریس و با لباس فلانل در موقع تماشای فواره های روم در ایتالیا و بعد منظره ابراز احساسات از طرف مردم تهران هنگام مراجعت شاهنشاه از مسافرت های اروپا و امریکا. زیرا شاهنشاه ایران که عمر خود را وقف خدمت به ملت خود کرده بین ایرانی ها بسیار محبوبیت دارد و یگانه پادشاهی است که در مشرق زمین مورد علاقه مردم می باشد. امروز تهران مانند پادشاه خود غمگینست زیرا می داند که شاهنشاه از تنهایی بسیار مکدر می باشد ولی در تهران هیچ کسی نیست که معتقد نباشد که آلبوم ژس های شاهنشاه و ملکه ثریا، هرگز بسته نخواهد شد. اولین مرتبه که شاهنشاه ایران متوجه گردیدند که تنهایی ایشان چقدر ناراحت کننده است شش روز بعد از اعلام جدایی، یعنی در روز نوروز بود. در روز نوروز درهای کاخ قدیمی و زیبای گلستان گشوده می شود و در این روز هر کس در ایران دارای مرتبه و مقامی است به حضور شاهنشاه شرفیاب می گردد و تبریک عید را می گوید. در آن روز بعد از اینکه موزیک نظامی سلام شاهنشاهی را نواخت، شاهنشاه وارد تالار کاخ گلستان شدند و رژه وجوه طبقات از حضور پادشاه ایران شروع شد. هر یک از آن ها بعد از اینکه به حضور می رسیدند دست شاهنشاه را می بوسیدند و پادشاه ایران در نوروزهای دیگر، چند کلمه با آن ها صحبت می کرد، ولی در این نوروز شاهنشاه هنگام رژه وجوه طبقات، چیزی بر زبان نیاوردند. مقدم اسفراء، سر راجر استیونس سفیر انگلستان که مردی بلند قامت و لاغر است و موهایی پریشان دارد موظف بود که از طرف کور دیپلوماتیک، خیر مقدم بگوید. وی با صدایی که می کوشید بدون تاثر باشد خیرمقدم خود را گفت و بعد دو قدم جلو رفت و بیش از آنچه رسوم و آداب اقتضا می کرد مقابل شاهنشاه سر فرود آورد. در ساعت نیم بعد از ظهر مراسم روز عید نوروز خاتمه یافت و شاهنشاه در تالار کاخ گلستان که در آن، تزیینات زرین و جواهرات سلطنتی می درخشید تنها ماند و در این موقع بود که بعد از هفت سال یک مرتبه پادشاه ایران به تنهایی خود پی برد و متوجه گردید که دیگر ملکه ثریا با چشم های بامحبت سبزرنگ خود در کنار وی وجود ندارد و او فقط باید به خاطرات گذشته عشق خود با ثریا اکتفاء کند. آنچه سبب شد که این درام عشقی بزرگ و بی سابقه در تاریخ ایران پیش بیاید، نتیجه مشاوره شیوخ و معمرین بود. ده روز قبل از آن تاریخ در یک روز سه شنبه ساعت ده صبح، یازده تن از مشاورین که جزو رجال قدیمی ایران هستند در تالار مشاوره حضور یافتند و در انتظار ورود نفر دوازدهم، یعنی خود شاهنشاه بودند تا اینکه مذاکرات را شروع کنند زیرا می دانستند که بدون شاهنشاه نمی توان تصمیمی گرفت. ولی وقتی اعلیحضرت وارد شدند پشت میز ننشستند بلکه در آستان در خطاب به حضار اظهار کردند آقایان، من میل ندارم در این مذاکرات که مربوط به زندگی خصوصی من است شرکت کنم و بعد از این جمله مراجعت نمودند. آن یازده نفر آگاه تر از آن بودند که ندانند به راستی برای شاهنشاه، بحث در خصوص جدایی بسیار مشکل است ولی در قفای این موضوع خصوصی که با زندگی خود شاهنشاه تماس داشت یک مصلحت بزرگ دولتی موجود بود. زیرا طبق تحقیقات علمی مسلم شد که علیاحضرت ملکه ثریا نمی تواند ولیعهدی به شاهنشاه تقدیم کند و طبق قانون اساسی نمی شد که برادر شاهنشاه که از یک شاهزاده خانم قاجار بوجود آمده، ولیعهد بشود. باقی می ماند موضوع اینکه والاحضرت شهناز پهلوی دختر شاهنشاه ولیعهد شوند ولی این راه حل هم طبق قانون اساسی و شعائر اسلامی ممکن نبود. در گذشته یکی از سلاطین انگلستان ادوارد هشتم برای اینکه بتواند از سعادت زندگی خصوصی برخوردار شود از سلطنت استعفاء داد و با زنی که دوستش می داشت بسر می برد ولی شاهنشاه ایران بیش از آن به کشور و ملک خود علاقه دارد که بتواند مانند دوک دوویندسور زندگی نماید و ایران هم بیش از آن محتاج شاهنشاه است که بتواند بی او بسر ببرد چون امروز یگانه عاملی که می تواند استقلال و وحدت ایران را حفظ کند شاهنشاه است و تنها اوست که بین فشار روسیه در طول 2600 کیلومتر مرز روسیه و ایران و فشار سیاسی امریکا و انگلستان که شرکت های نفت آن ها اینک از نفت ایران استفاده می کنند و درآمد این نفت برای ایران که منبع درآمد قابل دیگری ندارد دارای جنبه حیاتی است، می تواند تعادل را حفظ نماید. از آن گذشته اوضاع سیاسی در خاورمیانه به سرعت در حال تغییر و تحول است و ناگزیر باید مسئله ولایت عهد در ایران، بطور قطعی حل شود و به همین جهت شورای شیوخ و رجال قدیمی ایران رای به جدایی دادند تا این شاهنشاه بتواند همسری دیگر انتخاب نماید و وی برای کشور ولیعهدی به شاه تقدیم نماید. علیاحضرت ملکه پهلوی مادر اعلیحضرت شاهنشاه ایران بعد از وقوف برای شورای شیوخ به فرزند خود گفته به مناسبت عشقی که شما نسبت به ملکه دارید&nbsp;&nbsp; همان بهتر که این جدایی هنگامی که ملکه در ایران نیست و در سوییس بسر می برد انجام بگیرد زیرا از جهات مختلف، بخصوص از نظر احساسات برای ملکه بهتر است و وی چون در کلنی بین خانواده خود بسر می برد بهتر می تواند این واقعه را تحمل نماید. بعد از اینکه رای شورای شیوخ صادر گردید و آن رای به عرض شاهنشاه رسید پادشاه گفتند چون ملکه در ایران نیست من نمی توانم در این خصوص تصمیمی بگیرم زیرا این مسئله باید به اطلاع وی برسد. یکی از رجال که نسبت به دیگران شیخوخیت داشت گفت اعلیحضرتا، این موضوع به اطلاع علیاحضرت در اروپا رسیده است و این مرد از قبیله بختیاری است و روسای این قبیله که قسمتی از اراضی نفت خیز ایران محل سکونت آن ها است می دانند که حضور ملکه ثریا در کنار شاهنشاه خیلی به سود آن هاست معهذا حتی آن ها نفع مملکت و ملت را به سود خود ترجیح دادند. رای شورای شیوخ در ساعت یازده و نیم به عرض شاهنشاه رسید و در کلنی، این موضع ساعت هشت صبح است معهذا اعلیحضرت برای مذاکره با ملکه ثریا تا غروب آن روز صبر کردند زیرا قلب ایشان گواهی نداد که این خبر را خود به اطلاع ملکه برساند. حتی بعد از اینکه شب شد شاهنشاه ایران نتوانستند که این خبر را به ملکه اطلاع بدهد و بالاخره در نیمه شب گوشی تلفن را برداشتند. بین شاهنشاه و ملکه ثریا چهار هزار کیلومتر، یعنی به اندازه مسافت بین عقل و عشق فاصله بود معهذا شاهنشاه هنگام مکالمه بسیار متاثر به نظر می رسید. این مکالمه تلفنی که گاهی بر اثر بعد مسافت مختل می شد پنجاه دقیقه طول کشید و بالاخره ملکه ثریا با چشم های مرطوب گفت هر تصمیم که شما بگیرید من برای انجام آن حاضر به فداکاری هستم. باری تا روز نوروز، شاهنشاه ایران درست متوجه نشد چقدر تنهاست. آن روز در مراسم سلام و پس از آن هنگام بازدید پرورشگاه یتیمان به این موضوع پی برد. هر سال در روز عید نوروز شاهنشاه و ملکه ثریا به پرورشگاه یتیمان می رفتند و با آن ها غذا صرف می کردند. بعد از ورود به پرورشگاه ملکه ثریا به طرف قسمت دختران می رفت و شاهنشاه وارد تالار غذاخوری پسران یتیم می شد. در آن روز شاهنشاه به تنهایی تالار غذاخوری دختران و پسران را بازدید کرد و هنگامی که می خواست از اطاق غذاخوری دختران خارج شود دیدند که شاهنشاه مقابل دخترکی که شاه را می نگریست ایستاد، و یک مرتبه چشم های پادشاه ایران از اشک مرطوب شد و در حالی که سیصد کودک فریاد زنده باد برآورده بودند و هلهله می کردند از فرط تاثر نتوانست بیشتر توقف کند و از پرورشگاه خارج شد. اینک هر روز شاهنشاه، عکس های آلبوم مزبور را که عکس های جدید ثریا با آن افزوده شده می نگرد و این ها عکس های تازه ثریا می باشد که اخیراً به دست شاه رسیده و روزی به آقای حسین علاء وزیر دربار گفت ثریا در حال غم و اندوه زیبا تر است و من هرگز ثریا را این طور زیبا ندیده بودم. مدت دو هفته هر شب وزیر دربار طبق وظیفه ای که دارد سندی را مقابل شاهنشاه می گذاشت که امضاء کنید و این مدرک، طلاق نامه ملکه ثریا می باشد ولی هر شب شاهنشاه به یک بهانه از امضای مدرک مزبور خودداری نموده و می گفتند فلان نکته را باید اصلاح کرد و فلان موضوع را تغییر داد. معلوم است که شاهنشاه ایران میل داشت که این موضوع به تاخیر بیفتد و هنوز قلب شاه حاضر نشده بود که مدرک طلاق را امضاء نماید. شاهنشاه دو مسافرت یکی به ژاپون و دیگری به امریکا در پیش دارد و تصور می کنند که این مسافرت ها قدری از اندوه شاه خواهد کاست. و اما راجع به آینده نظریه عموم این است که وقتی اندوه شاهنشاه کاهش یافت وی همسری برای خود انتخاب خواهد کرد که ولیعهدی به او بدهد و آنگاه تاجگذاری خواهد نمود و شاید در آن موقع قدری فراغت حاصل کند تا بتواند به زندگی خصوصی بپردازد. و به همین جهت تهرانی ها معتقدند در آلبومی که اینک در دست شاهنشاه می باشد در آینده عکس دیگری جا خواهد گرفت. تا اینجا خلاصه مطالبی که مجله معروف فرانسوی «پاری&nbsp; ماچ» از قول فرستاده مخصوص خود در تهران منتشر ساخته از نظر خوانندگان گذشت، اینک خلاصه مطالب و اخبار جالب مطبوعات داخلی را در این خصوص به نظر خوانندگان خود می رسانیم: ثریا هرگز فراموش نخواهد شد مجله اطلاعات هفتگی چنین می نویسد: همه چیز و همه نشانه ها گواه بر این است که خاطره ثریا فراموش نخواهد شد. هنوز در سینما ها، پشت ویترین ها، در تقاویم و در هر کوچه و برزن ژس های شاهنشاه و ملکه سابق (ثریا) دیده می شود. این حادثه از نوع حوادثی نیست که چند روزی گرم و پرشور بر سر زبان ها باشد و یک مرتبه در فراموشی افتد. علیاحضرت ثریا فراموش نخواهد شد چون که نه شاهنشاه می تواند او را فراموش کنند و نه اینکه ملت خاطره اش را از یاد خواهد برد. شاه فرمان داده است که جمعیت سابق ثریا پهلوی تحت عنوان «جمعیت خیریه ثریا» به کارش ادامه بدهد، می گویند اطاق و همه کاخ ملکه سابق به&nbsp;&nbsp; همان صورت حفظ می شود. می گویند شاه هنوز از شدت تاثر لبخند به لب نیاورده است، همه این ها گواه بر این است که ثریا از یاد ها نخواهد رفت. شاهنشاه با لحنی که تاثر و غم آن را شکسته کرده بود در روز اول سال چنین گفت: «متاسفم که در این ایام از نظر شخصی شریک شادی شما نیستم زیرا چنانکه می دانید برای تامین آینده کشور و حفظ سلطنت موروثی ناچار شدم از همسر عزیزم که در سخت ترین مواقع شریک غم و یار وفادار من بود جدا شوم...» روزنامه فرانسه «فرانس دیمانش» پس از درج متن پیام نوروزی شاهنشاه، رپرتاژی از فرستاده مخصوصش بنام «تلو کارلیه» انتشار داده و چنین نوشته است: «شاه پس از آنکه در ساعت شش و 26 دقیقه صبحگاه پیام نوروزی را ایراد فرمودند بلافاصله به کاخ گلستان مراجعت کردند، در کاخ قبل از آنکه به اطاق کار خود وارد شوند دستور دادند که در سراسر کاخ هیچکس پیچ رادیو را باز نگذارد زیرا شاهنشاه ایران نمی خواست صدای خود را از رادیو بشنود، نمی خواست یادبودهای روزهای پیش زنده شود.» همین مجله کمی پایین تر می نویسد: «... شاه آن روز تا ساعت هشت و نیم که می بایست برای انجام مراسم سلام به کاخ گلستان بروند همچنان در اطاق خود پشت میزی که ژس ملکه ثریا بر روی آن قرار داشت نشسته بودند و خیره در چشمان همسر سابق خود می نگریستند. ثریا لبخند با وقار و جالب خود را در قلب شاهنشاه ایران می ریخت و همه جزئیات درام بزرگ را در سرش زنده می کرد...» قصر فرح آباد فرح آباد در فروردین امسال خالی و غم انگیز بود&nbsp;شاهنشاه بعد از ظهر روز اول سال تنهای تنها آنجا رفت و ساعت ها در گوشه های ساکت قصر راه رفتند. یکی از باغبان ها به تلو کارلیه رپرتاژیست فرانس دیمانش گفت: «شاهنشاه دو ساعت تمام در باغ راه رفتند. قیافه شان گرفته و اندوهگین بود و در بعضی گوشه های باغ مدت ها می ایستادند و فکر می کردند.» کسی چه می داند؛ شاید این «گوشه ها» خاطراتی را در خود داشت، خاطرات همسر سابق شاه را همچنان حفظ کرده بود و در روز اول سال بازگو می کرد. شاهنشاه آن روز مقداری قند با دست خود به دهان اسب سفیدی گذاشتند که مورد علاقه ملکه ثریا بود. قصر مرمر خالی و غم انگیز بود در ایران در روز اول سال تنها خانه ای که مراسم نیاکان و نوروز را برپا نداشته بود خانه شاه بود. شاهنشاه پس از برگزاری سلام برخلاف سال های پیش بر سر هفت سین ننشستند و هیچکس از اعضای خاندان سلطنتی را به حضور نپذیرفتند همه روز را تنها بسر بردند و خانواده سلطنتی نیز به احترام اندوه شاه جشن و سروری برپا نداشتند، به این جهت قصر مرمر در روز نوروز خالی از نشاط به نظر می رسید. شاه غمگین همه اطرافیان و نزدیکان اعلیحضرت همایونی در این روز ها نگران وضع روحی معظم له هستند، شاهنشاه نسبت به سابق خیلی کمتر غذا میل می فرمایند. یکی از آجودان های نزدیک اعلیحضرت اظهار داشت که شاهنشاه متن اعلامیه رسمی دربار را به سفارتخانه&nbsp;های خارجی دائر به اعطای لقب «والاحضرت» به ثریا شخصا دیکته فرمودند چون میل داشتند کاملا محترمانه و باوقار باشد. دولت آلمان به پاس احترام و علاقه شدید شاهنشاه ایران به ثریا حق استفاده و نگاهداری بزرگترین نشان افتخار آن کشور را که سال گذشته به معظم لها هدیه کرده بود تصویب کرد. در صورتی که بر طبق نزاکت بین المللی فقط ملکه های رسمی می توانند از این نشان استفاده کنند و اگر از مقام خود خلع شوند می باید نشان را به دولت آلمان برگردانند. بازگشت از نیمه راه پس از سال ها که شاهنشاه همه روزهای نوروز را در بابل تا سیزدهم فروردین بسر می بردند امسال این برنامه ناتمام ماند و بدون شک نتوانستند بدون ثریا به بابل تشریف فرما شوند چون قطعا در مدت هفت سال اخیر در قصر باشکوه و شاعرانه بابل از ثریا خاطرات فراموش نشدنی دارند که تجدید آن غم انگیز بود. شایعات...  با اینکه در تهران منابع مطلع پیرامون موضوع جدایی خبر تازه ای ندارند ولی مطبوعات اروپایی هنوز که سه هفته از انتشار اعلامیه رسمی دربار شاهنشاهی می گذرد در خصوص این واقعه قلم فرسایی می کنند. البته بعضی از این مطالب جز شایعات بی اساس چیز دیگری نیست مثل ژس هایی که بعضی از مطبوعات درباره عروس آینده ایران منتشر کرده اند و نام های مختلفی که در این باره چاپ کرده اند. هیچکدام از اسامی که تا به حال نوشته شده و آن ها را عروس احتمالی معرفی کرده اند مورد تایید مقامات مطلع واقع نشده است. همچنین یک هفته است که بعضی از مطبوعات پیرامون احتمال آشتی ملکه مطالبی می نویسند که به عقیده محافل داخلی چون شاهنشاه تصمیم خود را فقط به منظور حفظ مصالح کشور و ملت گرفته اند و در حقیقت عشق و محبت را قربانی احساسات شخصی کرده اند بنابراین تصور نمی رود که احتمالات و شایعات مطبوعات خارجی درباره آشتی و بازگشت ملکه تحقق یابد ولی همانطور که گفته شد مطبوعات خارجی در این باره حدس هایی می زنند مثلا چند روز پس از اعلام جدایی شاهنشاه و ملکه ثریا برای نخستین بار روزنامه انگلیسی دیلی میل خبر داد که احتمال دارد بین شاه و ملکه سابق رفع اختلاف شود. این روزنامه از قول یک نشریه ایتالیایی نوشته بود که اعلیحضرت در نظر دارند که هنگام مسافرت به امریکا با ملکه ثریا در مجمع الجزایر آنتیل ملاقات کرده و مذاکراتی به عمل آورند. روزنامه مذکور اضافه کرده بود که سخنگوی سفارت ایران در کلنی این شایعه را تکذیب نکرده و اظهار داشته که «وقوع هر پیشآمدی امکان پذیر است.» به دنبال انتشار این خبر اعلام شد که ملکه سابق مسافرت خود را که قرار بود به امریکای جنوبی و سپس اطریش، سوییس و پرتغال صورت گیرد به تعویق انداخته اند. مسئله به تعویق افتادن اجرای مراسم رسمی طلاق نیز به شایعات احتمالی رفع اختلافات شاهنشاه و ملکه دامن زد اما در این خصوص از منابع دست اول در کلنی کسب اطلاعات بیشتری ممکن نگردید. آقای خلیل اسفندیاری پدر ملکه سابق و سفیر ایران در آلمان که به مناسبت عارضه شکستگی پا بستری بودند در هیچ یک از اجتماعات و از جمله مراسم نوروز شرکت نداشتند و خود ملکه سابق نیز در جشن های نوروزی حاضر نشدند. خبرگزاری آسوشیتدپرس ضمن خبری که هفته گذشته از کلنی مخابره کرد خاطرنشان ساخت که بین اعلیحضرت و ملکه سابق هنوز ارتباط تلفنی برقرار است و هر روز شاهنشاه با همسر خود چند دقیقه بحث می کنند. این خبرگزاری در خبری که در چندین جریده مهم اروپایی و امریکایی و از جمله روزنامه معروف نیویورک هرالدتریبون منتشر شده خاطرنشان ساخته بود که اعضاء رسمی سفارت ایران در کلنی اظهار داشته اند ملکه سابق هنوز از اینکه صاحب فرزندی شوند کاملا نومید نیستند. یک خبر دیگر حاکی از آن بود که آقای منوچهر قره گوزلو آجودان کشوری شاهنشاه که در کلنی اقامت داشته و می خواست عازم ایران شود به دستور تهران مراجعت خود را به تعویق انداخته است، وقتی از آقای قره گوزلو سوال شد آیا احتمال دارد اعلیحضرت و ملکه سابق در آینده نزدیکی با یکدیگر ملاقات کنند؟ وی اظهار داشت «این خبر بسیار خوب و مسرت بخش است» اما از اظهارنظر صریح خودداری کرد. در مقابل تمام این اخبار و شایعات که همگی حاکی از احتمال نزدیکی مجدد شاهنشاه و ملکه سابق بود چند روزنامه فرانسوی اطلاع دادند که احتمال رفع اختلاف وجود ندارد و والاحضرت اشرف پهلوی برای خاتمه دادن به جریان و ابلاغ آخرین پیام دوستانه و محبت آمیز شاهنشاه به کلنی وارد شده اند. تا هفته گذشته تقاضایی برای تغییر نام خانوادگی ثریا نشده بود روزنامه «دنیا» ضمن یک مقاله خبری تحت عنوان فوق می نویسد: تاکنون برای تغییر نام خانوادگی ملکه سابق ایران ثریا، تقاضایی از طرف وزارت دربار از اداره کل ثبت احوال کشور به عمل نیامده و نام خانوادگی ملکه سابق ایران به همان نام «پهلوی» باقی است. نام خانوادگی ثریا تا یک روز قبل از عقد و ازدواج بنام اسفندیاری بختیاری بود، پس از اینکه از طرف حکیم الملک وزیر دربار وقت روی دستور اعلیحضرت از اداره کل ثبت احوال تقاضای تغییر نام فامیل ملکه به عمل آمده بود بنام پهلوی شناسنامه جدیدی با شماره 327 صادر و به دربار ارسال گردید. گفته می شود تغییر نام فامیل ملکه سابق ایران موقعی عملی است که گذرنامه سیاسی که هم اکنون در دست ایشان است به تهران عودت داده شود، همزمان با صدور شناسنامه جدید بنام فامیل اسفندیاری بختیاری گذرنامه دیگری به این نام صادر شود. مطلعین می گویند با توجه به محبوبیت ملکه سابق ایران در بین مردم که در روزهای اخیر خارج از اندازه گردید بعید است این تصمیم به زودی عملی شود زیرا وضع ثریا با فوزیه تفاوت زیادی داشته و ملکه اسبق ایران پس از صدور حکم طلاق تابعیت مصر را مجددا پذیرفته بود و با این عمل خودبخود از تابعیت ایران خارج و نام فامیلی پهلوی نیز از ایشان سلب گردیده بود. تشریفات طلاق چگونه انجام یافت شاهنشاه که تا روز جمعه گذشته درباره امضای اسناد طلاق ملکه ثریا اقداماتی نفرموده بودند بالاخره عصر روز شنبه این اسناد را امضا فرمودند. خبرگزاری های خارجی صبح روز یکشنبه اطلاع دادند که آقای حسین علاء وزیر دربار شاهنشاهی این خبر را تایید کرده و اظهار داشته اند که تشریفات در حضور امام جمعه تهران و آقای میراسکندری سردفتر رسمی دربار به انجام رسیده و به فرمان شاهنشاه دکتر محمدعلی هدایتی وزیر دادگستری ماموریت یافت که به آلمان مسافرت نموده اسناد را در کلنی به ملکه ثریا تسلیم نماید. دکتر هدایتی بعدازظهر روز یکشنبه (پریروز) به اتفاق سرتیپ نصیری فرمانده لشکر گارد شاهنشاهی با هواپیمای لوفت هانزا تهران را به مقصد کلنی ترک گفتند. فرستادگان شاهنشاه حامل فرمانی از اعلیحضرت همایونی هستند که طی آن به ملکه ثریا عنوان «پرنسس» که معادل «والاحضرت» می باشد اعطاء شده است. به ملکه سابق ایران ماهیانه در حدود سی هزار تومان مقرری داده می شود و پرنسس ثریا مادامی که ازدواج نکرده اند از این مقرری استفاده خواهند کرد. مهر ملکه سابق نیز که نیم میلیون تومان بود به فرمان شاهنشاه یک میلیون تومان پرداخت شده است. مقداری از جواهرات و اثاثیه و لباس ملکه ثریا به آلمان فرستاده شده و بقیه نیز به تدریج ارسال خواهد شد. در اینجا برای اطلاع خوانندگان عین قباله نکاحیه شاهنشاه و ملکه ثریا را که تشریفات طلاق طبق آن انجام گرفته نقل می نماییم: «به تاریخ 23 بهمن ماه 1329 خورشیدی زوج اعلیحضرت همایون شاهنشاهی محمدرضا شاه پهلوی فرزند «اعلیحضرت فقید رضاشاه کبیر و علیاحضرت تاج الملوک خانم پهلوی» دارنده شناسنامه شماره 2 دفتر سجل خاندان شاهنشاه پهلوی متولد روز چهارم آبان 1298 خورشیدی&nbsp;مسلمان&nbsp;شاهنشاه ایران زوجه علیاحضرت ملکه ثریا فرزند جناب آقای خلیل اسفندیاری بختیاری&nbsp;دارنده شناسنامه شماره 327 صادره از ثبت احوال اصفهان متولد اول تیرماه 1311 مسلمه تابعه ایران با حضور و اذن پدرش زوج&nbsp; عیال دیگر ندارد نوع عقد دائم. شروطی ندارد صداق یک جلد کلام الله مجید به انضمام یک عدد و نیم تاج برلیان و یک گلوبند برلیان که به زوجه واصل گردید و پنج میلیون ریال وجه نقد رایج که بر ذمه زوج (اعلیحضرت همایون شاهنشاهی) دین است که عندالمطالبت ها کار سازی دارند. شهود اینجانبان حاجی علی رزم آرا نخست وزیر و سیدحسن تقی زاده رییس مجلس سنا هر دو در مجلس عقد حاضر و شاهد وقوع عقد می باشیم. معرفین اینجانبان رضا حکم (سردار فاخر) رییس مجلس شورای ملی و ابراهیم حکیمی (حکیم الملک) وزیر دربار شاهنشاهی هر دو زوج و زوجه را معرفی و در مجلس عقد حاضر می باشیم.» مصاحبه والاحضرت اشرف پهلوی روزنامه فرمان در شماره روز یکشنبه خود خلاصه ای از مصاحبه والاحضرت شاهدخت اشرف پهلوی را با روزنامه فرانسوی باری پرس انتشار داده و ضمن آن از قول والاحضرت اشرف چنین می نویسد: «درام شاه و ثریا دربار ایران را نیز مانند تمام جهان منقلب و متاثر کرد. در این خصوص مقالات و خبرهای متعددی نوشته و خیلی چیز ها گفتند ولی حقیقت بسیار ساده و در عین حال تاثرآور بود. برادر من قبل از اتخاذ این تصمیم مدت طولانی تامل و تفکر کردند و سرانجام به این فداکاری رضایت دادند. این کار هم مانند کارهای مشابه آن یک تصمیم تاریخی بود. وظیفه سلطنت آسان نیست. من خودم به سختی متاثرم.» والاحضرت اشرف سپس گفتند: «من ثریا را خیلی دوست می داشتم. او به علت مسافرت ها و زیبایی خود محبوبیت جهانی پیدا کرد و محبت و احترام کلیه افراد خاندان سلطنتی ایران را به خود جلب نمود. چون او یک همسر کامل و مخصوصا یک ملکه به تمام معنی بود. برادر من عشق خود را فدا کرده تا دوباره ازدواج کند ولی تاکنون صحبتی از نامزد جدید به میان نیامده و هرچه در این مورد گفته شود نادرست است. شاهنشاه و افراد فامیل او دل و حوصله آن را ندارند که برای ملکه ای که غیبتش در تمام تهران احساس می شود و همه را غمزده و متاثر کرده جانشینی بیابند.»    منبع: سایت تاریخ ایرانی(مجله خواندنیها) 

 