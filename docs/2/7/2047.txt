ایران میزبان تجار استرالیایی
 وضعیت پناه جویان ایرانی در استرالیا مشخص نشده؛ اما قرار است دفتر تجاری این کشور در تهران بازگشایی شود. هرچه&nbsp; باشد دوران پسابرجام است و فصل توسعه مناسبات اقتصادی و سیاسی با همه جهان. «استیون چیوبو»، وزیر تجارت این کشور، امروز (سه شنبه) همراه یک هیأت اقتصادی و تجاری به ایران می آید، زیرا فکر می کند ایران یک منبع بالقوه رشد اقتصادی است و در مسیر درستی حرکت می کند. بخش&nbsp;اقتصاد &nbsp;تبیان   مقامات استرالیا بازسازی مناسبات تجاری خود با ایران را در دستور کار قرار داده اند؛ اما خیال ندارند در سیاست های خود درباره پذیرش هشت هزار پناه جوی ایرانی تغییر ایجاد کنند. همین هفته قبل بود که «مالکوم توروبول»، نخست وزیر این کشور، در حاشیه نشست مجمع عمومی سازمان ملل با تأکید بر اینکه «معضل قاچاق افراد باید با قبول مسئولیت از سوی دولت ها برای شهروندانشان حل شود»، گفته بود: «این خیلی مهم است که ملت ها بازگشت این افراد را بپذیرند، چه اینها داوطلبانه خواهان بازگشت به کشورشان باشند، چه غیرداوطلبانه؛ به ویژه زمانی که شهروندانشان شرایط پناهندگی را نمی پذیرند.» اظهارات او در حالی عنوان شد که می دانیم، عده بسیاری از آن 51&nbsp; هزار پناه جویی که در سال های 2007 تا 2013 خواهان پناهندگی به استرالیا شده اند، ایرانی&nbsp; هستند. اکنون بیش از هشت&nbsp; هزار ایرانی در کمپ های مربوطه و در شرایط سخت زندگی می کنند. گفتنی است دولت جمهوری اسلامی اعلام کرده در صورتی که خودشان مایل به بازگشت باشند؛ آنها را می پذیرد. از سخت گیری تا کمک مالی مذاکرات محمدجواد ظریف و جولی بیشاب، همتای استرالیایی اش نیز تاکنون در این زمینه چندان راهگشا نبوده و آن طور که وزیر خارجه استرالیا در آخرین اظهارات خود عنوان کرده است، ایرانیان یادشده در استرالیا به عنوان پناه جو شناسایی نشده اند و باید به ایران بازگردند. به گفته او استرالیا تا زمانی که ایران بازگشت شهروندانی را که قادر به حفاظت از خودشان نیستند، بپذیرد، به این وضعیت ادامه می دهد. دولت استرالیا در اقدامی پنهانی به پناه جویانی که در بازداشتگاه این کشور در جزیره مانوس به سر می برند، پیشنهاد کرده است در صورت بازگشت داوطلبانه به کشورشان به آنها کمک 20 هزار دلاری ارائه کند سیاست های سخت گیرانه استرالیا برای پذیرش پناه جو در حالی است که حتی اوباما نیز در سازمان از کشورهای غنی خواسته بود در مسئله پناه جویان سخاوتمندانه تر برخورد کنند. او گفته بود بسیاری از کشورها هم اکنون کارهای درست زیادی انجام می دهند؛ اما برخی ملت ها به ویژه آنهایی که از ثروت و مزایای جغرافیایی برخوردارند، باید کمک های بیشتری کنند؛ حتی اگر آنها اصرار می كنند پناه جوهایی که به کشورشان می روند، باید ارزش ها و هنجارهای آن جامعه را بپذیرند. به هر روی استرالیا با هر روشی که می تواند، برای بازگرداندن پناه جویان به کشورهای خود می کوشد. سایت «دیلی تلگراف» استرالیا همین تازگی ها از پیشنهاد مالی پنهانی به پناه جویان خبر داده و نوشته بود: «دولت استرالیا در اقدامی پنهانی به پناه جویانی که در بازداشتگاه این کشور در جزیره مانوس به سر می برند، پیشنهاد کرده است در صورت بازگشت داوطلبانه به کشورشان به آنها کمک 20 هزار دلاری ارائه کند». براساس همین گزارش هزینه نگهداری پناه جویان در مانوس به مراتب بیشتر از این رقم و حدود سالانه 300&nbsp; هزار دلار به ازای هر نفر است. با احتساب اینکه براساس آخرین آمار اکنون بیش از 830 پناه جو که بخش زیادی از آنها ایرانی هستند، در بازداشتگاه مانوس در کشور پاپوا گینه نو نگهداری می شوند، پرداخت 20&nbsp; هزار دلار به هرکدام و شانه خالی کردن از این هزینه گزاف، کاملا منطقی است. به نظر می رسد این روش تا حد زیادی موثر بوده و در دو سال گذشته بیش از 500 پناه جو در بازداشتگاه های مانوس و نائورو این رقم را پذیرفته و به کشور خود بازگشته اند. ناگفته نماند «پیتر داتون»، وزیر مهاجرت استرالیا، تاکنون هیچ اظهارنظر رسمی درباره پیشنهاد مالی به پناه جویان نداشته و فقط تأکید كرد «آنهایی که تلاش می کنند با قایق به استرالیا بیایند، هیچ راهی برای اسکان در استرالیا نخواهند داشت و هیچ استثنائی نیز وجود ندارد». سرنوشت نامعلوم پناه جویان اوضاع برای پناه جویان بسیار سخت است و حتی در مواردی که موفق می شوند از کمپ های در نظر گرفته شده آزاد شوند، سرنوشت&nbsp; پیش بینی شده ای ندارند؛ برای مثال مژگان شمس علیپور، پناه جوی ایرانی 22 ساله، هفته گذشته بعد از دو سال حبس در اردوگاه های استرالیا با وساطت پیتر داتون، وزیر مهاجرت این کشور، ویزای موقت برای ماندن در استرالیا را فقط برای سه ماه دریافت کرد. این ویزای سه ماهه به او اجازه تحصیل و کار، پایان دادن به بازداشت نامعلوم خود را که به گفته وکیل مدافع وی براساس هیچ یک از اصول اخلاقی یا قانونی نبوده است می دهد. برادر بزرگ تر او نیز پس از سه سال حبس سرانجام آزاد شده؛ اما با سرنوشتی نامعلوم مواجه است. مقامات ایرانی بارها اعلام کرده اند تا وقتی این پناه جویان برای بازگشت به کشور داوطلب نشوند، قادر نیستند به آنها کمک کنند؛ بنابراین سرنوشت این هشت&nbsp; هزار ایرانی با حبس در کمپ ها و فردایی نامعلوم گره خورده است. بااین حال دو کشور از توسعه روابط خود در زمینه های دیگر غافل نیستند و هیأت استرالیایی به همین&nbsp; دلیل در تهران است. استیون چیوبو پیش از این سفر گفته بود: «فرصت های زیادی از کشاورزی و صنایع غذایی تا آموزش و مدیریت آب در ایران وجود دارد و واقعیت انکارنشدنی این است که ما در واقع سابقه بسیار خوبی در زمینه منابع و انرژی داریم، چیزی که در ایران به وفور یافت می شود.» مقامات دو کشور در تلاش اند تا این موانع را از سر راه بردارند و به گفته سفیر کشورمان، در جریان این سفر مذاکرات مهمی درخصوص همکاری های بانکی بین دو کشور انجام می شود او با اعلام اینکه ایران در مسیر درستی حرکت می کند، گفت: «اقدامات اخیر در قالب برنامه جامع اقدام مشترک به ثمر نشسته و در حال نتیجه دادن است. ما شاهد ازبین رفتن تحریم ها علیه ایران هستیم و استرالیا و دیگر کشورها نیز به ایران به&nbsp; عنوان کشوری با 80 میلیون جمعیت و دارای ظرفیت های بالقوه برای رشد اقتصادی در آینده نگاه می کنند.» وزیر تجارت استرالیا به موضوع حقوق&nbsp; بشر و پناه جویان ایرانی نیز اشاره کرد و گفت: «ما به موضوعات مرتبط با حقوق&nbsp; بشر و پناه جویان ایرانی که ترجیح می دهیم به ایران بازگردند، پشت نخواهیم کرد. موضع کانبرا درخصوص اسکان مجدد پناه جویان ایرانی در کشورشان کاملا مشخص است. ترجیح و اولویت ما بازگشت پناه جویان غیرواقعی ایران به کشورشان است. آنها باید به ایران بازگردند چون شهروند ایران هستند.» بازسازی روابط تجاری آن طورکه این مقام استرالیایی گفته است، مأموریت او در این سفر بازسازی روابط تجاری این کشور با ایران به&nbsp; عنوان یکی از بزرگ ترین اقتصادهای خاورمیانه است. او همچنین از بازگشایی دفتر کمیسیون تجارت خارجی استرالیا (آسترید) که نقش مهمی در کمک به افزایش مناسبات تجاری استرالیا و بازاریابی بازی می کند در تهران خبر داد. دفتری که از سال 2010 میلادی تعطیل شده است. گفتنی است این کشور از 12 اسفند سال گذشته به&nbsp; طور رسمی، تحریم ها علیه جمهوری اسلامی ایران را لغو و اعلام کرد تجار و بازرگانان این کشور برای معاملات بالای 20 هزار دلار استرالیا نیازی به مجوز ندارند و این شامل تجار ایرانی نیز می شود. وزیر تجارت آنها امروز در اتاق بازرگانی ایران برای تجار و فعالان اقتصادی دو کشور سخنرانی و در این سفر با «محمدرضا نعمت زاده» وزیر صنعت، معدن و تجارت و نمایندگان کلیدی تجارت و بازرگانی کشورمان دیدار و رایزنی می کند. عبدالحسین وهاجی، سفیر ایران در کانبرا، پیش از این در گفت وگو با ایرنا، سفر وزیر تجارت، سرمایه گذاری و گردشگری استرالیا به تهران را در صدر یک هیأت تجاری و اقتصادی بااهمیت دانسته بود و گفته بود: «بخش عمده ای از هیأت استرالیایی را در این سفر بخش خصوصی تشکیل می دهد. برخی از آنها پیش از اعمال تحریم های ناعادلانه غرب علیه کشورمان در ایران فعال بودند و اکنون به&nbsp; دنبال احیای کارهای تجاری پیش از تحریم ها هستند.» تجار استرالیایی که در سال های تحریم ایران از سوی قدرت های غربی رقم بسیار پایین 350 میلیون دلاری را در تجارت با کشورمان تجربه کرده اند، اکنون پس از لغو تحریم ها مصمم هستند با استفاده از ظرفیت های بازار ایران با جمعیت بیش از 80 میلیون نفر، ارزش تجارت خود را افزایش دهند اما آنها نیز مانند دیگران با مشکلات حوزه بانکی مواجه هستند. مقامات دو کشور در تلاش اند تا این موانع را از سر راه بردارند و به گفته سفیر کشورمان، در جریان این سفر مذاکرات مهمی درخصوص همکاری های بانکی بین دو کشور انجام می شود.    منبع: شرق
 