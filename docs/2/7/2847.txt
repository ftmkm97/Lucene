یادمان هایی برای پاسداشت قهرمانان
 تاریخ دوران دفاع مقدس ، قهرمانانی ها و رشادت های مردان بزرگی را به خود دیده که برای حفظ آب و خاک و عزت و کیان سرزمین و مردم این کشور بدون هیچ چشم داشتی از جان خود گذشته اند و چه زیباست که با ایجاد یادمان هایی در مناطق جنگی سعی شده تا نام و یاد آنان برای همیشه تاریخ بر سینه این آب و خاک حک شود. در زیر نگاهی به برخی از این یادمان ها می اندازیم. به کوشش : محسن سعادتی - بخش گردشگری تبیان   یادمان مرصاد یادمان مرصاد پربازدید ترین منطقه عملیاتی استان کرمانشاه است که موقعیت آن در مسیر جاده کرمانشاه به اسلام آبادغرب قرار دارد و یک مکان کاملا معنوی است . در این یادمان مزار پنج شهید گمنام واقع شده است.
همچنین بازدید کنندگان در این محل از موزه دفاع مقدس ، بازدید کرده و با ماکت و تصاویر کلیه شهدای این عملیات آشنا خواهند شد. شرح کامل عملیات مرصاد به صورت مکتوب بر روی دیواره موزه قرار گرفته است که بازدید کنندگان می توانند آگاهی کامل را از نحوه انجام این عملیات به دست آورند.
&nbsp;گفتنی است عملیات مرصاد آخرین عملیات جنگ هشت ساله محسوب می شود که منجر به شکست و بیرون راندن منافقین شد . این یادمان در محل درگیری رزمندگان اسلام و منافقین ساخته شده است.   یادمان شهید شیرودی این یادمان در شمال غربی شهر سرپل ذهاب قرار دارد که محل شهادت علی اکبر شیرودی یکی از خلبانان دلاور هوانیروز است. شهید شیرودی در دوران مبارزات انقلاب اعلامیه های آیت الله خمینی را در کرمانشاه پخش می کرد.همچنین در غائله کردستان داوطلبانه به این منطقه شتافت و در مقابل گروه های ضد انقلاب به مبارزه پرداخت. در همین دوره و در سن 24 سالگی به عنوان فرمانده خلبانان هوانیروز انتخاب شد.
شیرودی در حماسه پاوه نیز نقش تعیین کننده ای در آزادسازی شهر پاوه ایفا کرد. وی به دلیل لیاقت و شجاعت ظرف هفت ماه از درجه ستوانیاری به درجه سروانی ارتقاء یافت. آخرین عملیات پروازی خلبان شیرودی در بازی دراز صورت گرفت. در تاریخ 8 اردیبهشت 1360، در حالی که مشغول دفاع از منطقه بود، در اثر اصابت گلوله تانک به بالگرد حامل وی به شهادت رسید و پیکر مطهرشان در زادگاهشان تنکابن به خاک سپرده شد. به همین خاطر محل شهادت این شهید عزیز به عنوان یک یادمان و نماد جهت حفظ یاد و خاطره این شهید ایجاد شده است.   یادمان بازی دراز یادمان بازی دراز در ارتفاعات بازی دراز سرپل ذهاب قرار دارد که یادآور عملیات گسترده ای است که در این ارتفاعات انجام شده است.
ارتفاعات سخت گذر بازی دراز با قله های بلند و شیب های تند و بریدگی های ممتد از اهمیت ویژه ای در منطقه مرزی استان کرمانشاه برخوردار بوده است. این ارتفاعات به مثابه عرصه بزرگی درون مثلث قصرشیرین- گیلان غرب- سرپل ذهاب واقع شده است.
امروزه این ارتفاعات به همراه تجهیزات باقی مانده از دوران دفاع مقدس به عنوان یک یادمان از دوران جنگ تحمیلی در منطقه کرمانشاه برای بازدید عموم ایجاد شده است. یادمان شهدای مطلع الفجر این یادمان به صورت تپه ای مرتفع در غرب جاده گیلان غرب- سرپل ذهاب و در 13 کیلومتری شمال غرب شهر گیلانغرب واقع است.
این محل که به صورت یک سری سنگرها و کانال های حفظ و بازسازی شده است ، در کنار روستای آوزین در غرب گورسفید می باشد. در نزدیکی این یادمان مزار یکی از شهدای گیلان غرب به نام شهید خوش روان نیز قرار دارد.
عملیات مطلع الفجر در سال 1360 با رمز یا مهدی(عج) ادرکنی با هدف جلوگیری از تحرکات دشمن و فراهم نمودن امکان آزادسازی قصرشیرین و نفت شهر در محور گیلانغرب- سرپل ذهاب انجام شد که در پی این عملیات حدود 2000 نفر از قوای دشمن کشته شدند وطی چند عملیات رزمندگان اسلام به پیروزی رسیدند.   شهدای گمنام گیلان غرب یادمان شهدای گیلان غرب در سال 1393 به یاد شهدای گمنام این شهرستان در ورودی شهر و در کنار میدان مقاومت این شهرستان که محل درگیری تن به تن مردم با مزدوران متجاوز عراقی در سال 59 در شهر گیلانغرب است، ایجاد شده است.
این یادمان از مصوبه های سفر مقام معظم رهبری اختصاص و ایجاد شده است. مجموعه این یادمان&nbsp; شامل زائرسرا، حسینیه، سالن اجتماعات و قبور پاک شهدای گمنام می باشد.
شهر گیلانغرب در طول جنگ تحمیلی بارها بمباران شد و عملیات متعددی از جمله مطلع الفجر در آن به وقوع پیوست. درتاریخ ١٣٩٠/٧/١٥ دو شهید گمنام به یادبود شهدای سرفراز این شهر در این محل به خاک سپرده شدند تا نمادی از حماسه های مردم این شهر باشند.     منابع: خبرگزاری بسیج، تسنیم، راهیان نور، دانا
