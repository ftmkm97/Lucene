هاشمی رفسنجانی: اوضاع منطقه وخیم است
 رییس مجمع تشخیص مصلحت نظام در ادامه به زمزمه های تقابل آمریکا و هم پیمانانش با روسیه اشاره کرد و گفت: این حرف ها از حدّ شایعه های رسانه ای گذشته و حتی جزییات لشکرکشی ها را بیان می کنند که برای امنیت جهانی خطرناک است. بخش سیاست تبیان    به گزارش تبیان به نقل از خبرگزاری ایرنا ، آیت الله هاشمی رفسنجانی در جلسه مجمع تشخیص مصلحت نظام با تسلیت ایام شهادت و سوگواری حضرت اباعبدالله الحسین(ع) و یاران وفادارش، به برگزاری مراسم باشکوه و گسترده عزاداری ها در سراسر کشور و آرامش و امنیت مثال زدنی آن اشاره کرد.
وی ادامه داد: باید از مردم به خاطر حضور گسترده در برنامه های عزاداری و از نیروهای امنیتی و اطلاعاتی به خاطر تأمین امنیت این برنامه ها تشکر کنیم که به رغم برنامه های شوم و توطئه های زشت دشمنان برای ایجاد نا امنی، فضایی خلق کرده اند که مردم در کمال امنیت برنامه های عزاداری خویش را انجام دادند.
رییس مجمع تشخیص مصلحت نظام، با ابراز تأسف شدید به اقدامات غیرمعقول در عزاداری های امسال چند کشور، از جمله عراق و استفاده از قمه، زنجیرهای غیرمتعارف و حتی بعضاً سلاح اشاره کرد و گفت: با اینکه رهبری سال ها پیش صراحتاً به قمه زنی اشاره و آن را ممنوع کرده بودند و من هم در چندین خطبه نماز جمعه، مستنداً به قباحت این کار پرداخته بودم، متأسفانه فرهنگ سازی درستی نشد. شواهد و قرائن حکایت از تداوم سیاست های خصمانه در منطقه، دامن زدن به اختلافات و نزاع های منطقه ای و تشدید بحران ها در منطقه و حتی در سطح بین المللی و جهانی دارد. آیت الله هاشمی رفسنجانی به حضور برخی عناصر وهابی در اجتماعات عزاداری شیعیان در عراق و انجام کارهای زشت آنان و همچنین جدیت بعضی از رسانه های غربی برای پوشش این برنامه ها و پخش آنان در شبکه های متعدد تلویزیونی اشاره کرد و افزود: این کارها که هیچ ربطی به فرهنگ ناب عزاداری ها و بیان فلسفه ی قیام امام حسین(ع) ندارد، موجب بدنامی شیعیان در عالم می شود و باید با فرهنگ سازی غنی، جلوی گسترش و تعمیق این اقدامات گرفته شود.
وی در کنار ابراز تأسف به خاطر این اقدامات ناسزا، به برنامه های خوب و سازنده گروهی از جوانان برای رساندن غذاهای نذری به خانواده های نیازمندان اشاره و تاکید کرد: حمایت از این کارها باعث آشنایی بیشتر جوانان، خانواده ها و مردم از برنامه های ماه محرم شیعیان در طول تاریخ می شود.
رییس مجمع تشخیص مصلحت نظام در ادامه به زمزمه های تقابل آمریکا و هم پیمانانش با روسیه اشاره کرد و گفت: این حرف ها از حدّ شایعه های رسانه ای گذشته و حتی جزییات لشکرکشی ها را بیان می کنند که برای امنیت جهانی خطرناک است.
به گزارش ایرنا از روابط عمومی مجمع تشخیص مصلحت نظام، آیت الله هاشمی رفسنجانی هشدارهای امنیتی پوتین به شهروندان روسی در اقصی نقاط جهان و به خصوص در اروپا و همچنین مصاحبه اخیر بشار اسد در خصوص «جنگ روانی جهانی به خاطر مسایل سوریه» را قابل توجه دانست و افزود: عقلای جهانی باید هوشیار باشند که کنترل ماجرا، حتی اگر خیلی محدود هم آغاز شود، بسیار دشوار خواهد بود.
وی، دامن زدن به اختلافات سیاسی در خصوص اقدامات تروریستی و حمایت ها و دخالت های خارجی را برای حل مسایل سوریه بسیار مضر دانست و اظهارداشت: شواهد و قرائن حکایت از تداوم سیاست های خصمانه در منطقه، دامن زدن به اختلافات و نزاع های منطقه ای و تشدید بحران ها در منطقه و حتی در سطح بین المللی و جهانی دارد.
رییس مجمع تشخیص مصلحت نظام، تصریح کرد: در چنین شرایط و موقعیت حساسی، هوشیاری کامل، تشریک مساعی و رصد کردن به روز و دقیق تحولات و نقل و انتقالات و مواضع کشورهای مرتبط و درگیر، توسط دستگاه های دیپلماسی و سیاسی، نظامی و امنیتی کشور ضروری است و باید متناسب با تحولات و تغییر شرایط و مواضع، تصمیم گیری ها و اقدامات لازم نیز انجام شود.     منبع : خبرگزاری ایرنا

   