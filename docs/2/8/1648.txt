سامانه انتخابات آمریکا هک شد!
 یک مقام ارشد اطلاعاتی دولت ایالات متحده از حملات سایبری علیه برخی سامانه‌های انتخاباتی در برخی ایالت‌های آمریکا در چند ماه گذشته خبر داد.&nbsp; بخش سیاست تبیان   یک مقام ارشد اطلاعاتی دولت ایالات متحده روز جمعه از حملات سایبری علیه برخی سامانه‌های انتخاباتی در برخی ایالت‌های آمریکا در چند ماه گذشته خبر داد.
این مقام اطلاعاتی که نخواست هویتش فاش شود، گفت هکرها به سامانه ثبت نام رأی دهندگان در بیش از ۲۰ ایالت نفوذ کرده‌اند.

پلیس فدرال آمریکا ماه گذشته و به دنبال حمله سایبری به سیستم‌های انتخاباتی دو ایالت ایلینوی و آریزونا، به مقامات دولتی هشدار داده بود که امنیت این سیستم‌ها را ارتقا دهند.
جیمز کومی رئیس اف بی آی این هفته به قانوگذاران آمریکایی گفت پلیس فدرال آمریکا به شدت به هکرهای روسیه مظنون است که ممکن است در روند انتخابات اخلال کنند.
جیمز کلپر رئیس اطلاعات ملی آمریکا نیز اواخر اردیبهشت درباره حملات سایبری "احتمالا" مرتبط با دولت‌های خارجی علیه نامزدهای اصلی انتخابات ریاست جمهوری هشتم نوامبر (۱۸ آبان) هشدار داد.

کمیته کمپین انتخاباتی کنگره حزب دموکرات آمریکا اوایل مرداد تایید کرد که هدف یک حمله سایبری، مشابه دیگر حملات اخیر از جمله سرقت اسناد کامپیوتری کمیته ملی حزب دموکرات قرار گرفته است.

با این حال مقام‌های آمریکایی معتقدند به دلیل ماهیت غیرمتمرکز سامانه‌های انتخاباتی و این که از سوی دولت‌های محلی و بدون اتصال به اینترنت اداره می‌شوند، هرگونه خراب‌کاری برای هکرها را دشوارتر می‌کند.
آمریکا مکرر روسیه، چین و ایران را به انجام حملات سایبری علیه مراکز دولتی و شرکت های آمریکایی متهم کرده و روسیه را مظنون اصلی در حملات اخیر به سامانه های کامپیوتری انتخابات می داند.
  منبع:نسیم

 