تقویت روابط ایران و کویت
 دیدگاه تهران توسعه روابط با همسایگان در زمینه های سیاسی و اقتصادی می باشد و سیاست حسن همجواری و نزدیک کردن ملت های ایران و کویت به یکدیگر برای تهران اهمیت ویژه ای دارد. بخش سیاست تبیان    به گزارش تبیان به نقل از خبرگزاری ایرنا، قاسمی در گفت و گو با شبکه تلویزیونی الکوت کویت با اشاره به ظرفیت های پیش روی دوکشور در راستای توسعه مناسبات دوجانبه، تصریح کرد: 'تهران خواستار گسترش روابط با کویت در تمامی زمینه ها و گام برداشتن در جهت تحقق مصالح و منافع دو ملت و دو کشور است.'
سخنگوی وزارت امور خارجه کشورمان همچنین کویت را همسایه ای مهم و استراتژیک برای ایران دانست و خاطر نشان کرد: روابط ایران و کویت تاریخی و ریشه دار است و تهران در گذشته نیز به حمایت از کویت پرداخته و دیدگاه مثبتی نسبت به دولت و مقامات این کشور دارد و امیدوار است مسئولان کویتی نیز برای تقویت روابط آمادگی داشته باشند.' 
بهرام قاسمی راهبرد تهران برای توسعه روابط با همسایگان خود در حاشیه خلیج فارس را امری ثابت دانست و گفت: دیدگاه تهران توسعه روابط با همسایگان در زمینه های سیاسی و اقتصادی می باشد و سیاست حسن همجواری و نزدیک کردن ملت های ایران و کویت به یکدیگر برای تهران اهمیت ویژه ای دارد. 
وی در این گفت و گو اشاره ای نیز به روابط تهران با کشورهای غربی داشت و تأکید کرد: 'ایران به دنبال توسعه مناسبات خود با کشورهای اروپایی است همان گونه که اخیرا روابط تهران و لندن به سطح سفرا ارتقا یافته و این روند همچنان ادامه خواهد یافت. '     منبع : خبرگزاری ایرنا

 