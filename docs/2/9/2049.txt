گفت و گوی جالب با فرزند شهید هاشمی نژاد
 فرزند شهید هاشمی نژاد گفت: شهید خدمت امام عرض کرده بود: «بد نیست شما مشهد هم تشریف بیاورید». حضرت امام فرموده بودند: «قول می دهید صحیح و سالم بیایم و برگردم؟» شهید گفته بودند: «نه! چنین قولی نمی دهم!». بخش تاریخ ایران و جهان تبیان   همراهی با پدر در بسیاری از محافل و نیز مطالعه و بررسی درباره آثار ایشان، شناخت کاملی را از شهید در ذهن پسر بزرگ ایشان فراهم آورده است، به گونه ای که این گفت وگو مشحون از نکات جالب و ناگفته در باره آن شهید سعید است.با تشکر از جناب سید جواد هاشمی نژاد دبیرکل بنیاد هابیلیان که پذیرای این گفت وشنود شدند. *شاید پرسش از این نکته به عنوان آغازین سوال این گفت وگو مناسب باشد که چگونه است که شما در سرخس به دنیا آمده اید؟ سوال خوبی است،چون عده دیگری هم آن را پرسیده اند. من در سرخس به دنیا نیامده ام، بلکه در مشهد به دنیا آمده ام، ولی آن روزها لزوما این طور نبود که بلافاصله و از همان جا که طفل به دنیا می آمد، شناسنامه بگیرند. یکی از دوستان پدر در سرخس بود و ایشان رفت و در همان جا شناسنامه را صادر کرد و آورد. من در 3 بهمن 1343 به دنیا آمدم، منتهی ایشان شناسنامه را 1/6/43 از سرخس صادر کرد. یکی از اخوی های من در مشهد به&nbsp; دنیا آمده، ولی شناسنامه اش مال چالوس است. دو تا از همشیره هایم مشهد به دنیا آمده اند، ولی شناسنامه هایشان مال بهشهر است. همگی ما متولد مشهد هستیم. *علت این موضوع چه بوده؟ دوستانشان در ثبت احوال این شهرها بوده اند و در آن روزها هم شناسنامه تا قبل از رفتن به مدرسه به کار نمی آمد. اخوی بنده در مشهد به دنیا آمدند و پدرمان برای سخنرانی به چالوس رفته بودند و میزبان رفته و از ثبت احوال شناسنامه گرفته بود و دلیل دیگری نداشت. *پس از 27 سال که نام پدر می شنوید، اولین حسی که در شما ایجاد و نخستین ویژگی ای که از ایشان در نظر شما مجسم می شود، چیست؟ حدود 17 سال داشتم که ایشان شهید شدند. چیزی که بسیار در ذهن من جلوه می کند این است که تقریبا هیچ یک از لحظات زندگی ایشان متعلق به خودشان نبود. آنچه که مهم است این است که ایشان از همه لحظات زندگی خود نهایت استفاده را می کردند و هرگز عمر خود را به بطالت نگذراندند و همواره در راه مقصدی که داشتند در تلاش بودند. قاعدتا این همه تلاش و آن هدف متعالی، نتیجه خوبی را در طول عمری که چندان هم طولانی نبود، برای ایشان به بار آورد. کتاب «مناظره دکتر و پیر» را ایشان در سال های 36 و 37 نوشتند که هنوز بر سر زبان هاست و کسانی که با انقلاب اسلامی آشنائی دارند، این کتاب را کاملا به خاطر دارند و اولین اثری بود که ایشان چاپ کردند و دوره ای از دفاع از اسلام و پاسخ به شبهات مطرح شده در قالب یک رمان دلنشین است که بسیار مورد توجه جامعه قرار گرفت و در همان اوایل چاپ در سراسر کشور ممنوع الچاپ شد تا زمان انقلاب. این کتاب اولین اثر شهید هاشمی نژاد بود که در سنین جوانی نوشته شد و این قدر مورد استقبال قرار گرفت. کتاب «درسی که امام حسین(ع) آموخت»&nbsp; به همین شکل. این نشان می دهد که ایشان، هدف و آرمان خود را صحیح و خالصانه انتخاب کرده و از خدا کمک گرفته و از همه لحظات زندگی خود بهره برده و وقتی در سن 49 سالگی به شهادت می رسند، این همه آثار ارزشمند از خود به جا می گذارند و همه زندگی شان الگوی کامل تلاش و بهره گیری از فرصت است. به نظر من این نکته یکی از بزرگ ترین ویژگی های شهید هاشمی نژاد است و خداوند در این زمینه خیلی به ایشان کمک کرده و ایشان یکی از مصادیق بارز «عاش سعیدا و مات سعیدا» بودند. *توانائی قلمی ایشان تحت الشعاع خطابه های ایشان قرار گرفته و کمتر درباره آن سخن گفته شده است. کلا چند عنوان قلمی از ایشان منتشر شد و از نظر فروش و جذب مخاطب چگونه بود؟ آثار ایشان در حدود ده دوازده اثر مکتوب و بقیه سلسله درس های ایشان است که هنوز هم پیاده و چاپ نشده است. ما اخیرا شروع به این کار کرده ایم و امیدواریم بتوانیم آن را به سرانجام برسانیم و چاپ کنیم. من در بررسی ای که کردم متوجه شدم که پس از شهید مطهری، شهید هاشمی نژاد بیشترین آثار قلمی را دارند، اما چون خطیب توانائی بودند و این وجهه بیشتر در معرض عام هست، بیشتر مورد توجه واقع شده، ولی همان طور که اشاره کردم، کتاب «مناظره دکتر و پیر» کتاب بسیار مورد توجه بود و هر کس که دستی در انقلاب و توجه به این موضوعات داشت، قطعا این کتاب را خوانده و برایش جالب بوده. کتاب «درسی که حسین(ع) به انسان آموخت» در اوایل دهه 40 نوشته شد، ولی ما الان که آن را چاپ کرده ایم،&nbsp; در ظرف یک سال، دو بار تجدید چاپ شده است. ملاحظه کنید کتابی که بیش از 40 سال پیش نوشته شده، چگونه هنوز می تواند پاسخگوی سئولات امروز نسل جوان باشد. ایشان در آن دوره زمینه های پدید آمدن قیام عاشورا را بررسی کرده و در این زمینه به تحقیق پرداخته بودند که چطور شد که نیم قرن پس از رحلت پیامبر(ص) وضعیت جامعه به سمت و سوئی رفت که امام حسین(ع) به نام دین در صحرای کربلا به شهادت می رسند. این نکته در فرمایشات مقام معظم رهبری هم هست که وقتی از عبرت های عاشورا سخن می گویند به این نکته اشاره می کنند که در فاصله نیم قرن، جامعه به حدی منحرف شد که بسیاری از افراد متوجه نشدند که پسر پیامبر(ص) در راه دین مبارزه کرد و به شهادت رسید. شهید هاشمی نژاد انحرافات اجتماعی را از زمان پیامبر(ص) تا قیام عاشورا بررسی کرده اند. آثار قلمی ایشان هنوز زنده است، چون موضوعاتی را که انتخاب می کردند، موضوعات زنده ای بودند. *آیا در منزل هم درباره این آثار قلمی صحبت می شد؟ من فرزند دوم ایشان بودم و همان طور که اشاره کردم 17 سال داشتم که ایشان به شهادت رسیدند و سن ما هنوز به آن اندازه نبود که از ایشان بهره کامل و کافی را ببریم. تازه بعد از پیروزی انقلاب بود که می توانستیم از ایشان بهره کافی ببریم که به شهادت رسیدند، طبیعتا آنچه که در مورد ایشان فهمیدیم و دانستیم، به بعد از شهادت ایشان برمی گردد. *در ایامی که در منزل بودند، روابطشان با فرزندان چگونه بود؟ اولا ایشان حضور کمی در منزل داشتند. تا قبل از پیروزی انقلاب ایشان، هم مدرس بزرگی در حوزه علمیه بودند، هم نویسنده بودند، هم خطیب بودند و خطیب بودن ایشان وجهه بسیار بارزی بود. ایشان از اوایل دهه 50 در خراسان ممنوع المنبر شدند، طبیعتا در نتیجه اگر قرار بود منبر بروند، باید به شهرستان های مختلف می رفتند. در طول سال مناسبت های مختلفی برای منبر هست، دهه محرم هست، ماه رمضان هست، ایام دیگر هست. ما هم چون کلاس و درس داشتیم. همیشه همراه ایشان نبودیم و گاه می شد که ماه تا ماه هم ایشان را نمی دیدیم. موقعی هم که بودند،&nbsp; تدریس و کلاس و فعالیت های دیگر بود. زندگی پرکاری داشتند و طبیعتا ارتباط گیری ما با ایشان خیلی کم بود و فقط موقع ناهار که می آمدند و یا شب ها اگر کمی زودتر می&nbsp; آمدند، ایشان را می دیدیم. در سال 54 تا 56 هم که زندان بودند. بعد از آزادی ایشان هم که انقلاب بعد از هفت هشت&nbsp; ماه پیروز شد و مشغله&nbsp; های آن روزها. بعد از انقلاب هم که گرفتاری های ایشان زیاد شد، چون یکی از سه محور انقلاب در مشهد بودند و مشهد هم بسیار پایگاه مهمی تلقی می شد و حوزه علمیه بزرگی داشت و بعد از تهران، مرکزیت خاصی داشت. ماموریت ها و کارهای انقلابی هم که بسیار سنگین بود. هجمه ای که تفکرات مختلف آوردند تا انقلاب را به سمت و سوئی دیگر ببرند و شخصیتی مثل ایشان که ایدئولوگ و از موسسین تفکر انقلاب اسلامی بودند، طبیعتا ایشان را درگیر و گرفتار می کرد، لذا پس از انقلاب، بیش از قبل از حضور ایشان در منزل و محیط خانواده بهره نمی بردیم، ولی به هرحال می دیدیم که ایشان کجا منبر و سخنرانی دارند، ما هم می رفتیم و استفاده می کردیم. واقعا فرصت برای ایجاد رابطه خصوصی و شخصی با ایشان فوق العاده کم بود. مردان خدا زندگی شان وقف راه خداست. ما هم راضی هستیم به رضای خداوند. *آیا در مورد مسائل عبادی تذکراتی داشتند؟ محیط زندگی خانواده ها در زندگی آتی فرزندان، تعیین کننده است. اینکه شما تصور کنید که ایشان دائما به ما امر و نهی می کردند، این طور نبود، بلکه محیط خانه ما به شکلی بود که ما را به سمت و سوی خاصی می برد. الان هم در بحث های اجتماعی ثابت شده که شصت هفتاد درصد بزهکاران، اعمالشان ریشه در وضعیت نامتناسب خانواده آنها دارد. محیط خانوادگی ما به گونه ای بود که طبیعتا بچه ها به سمتی می رفتند که قیودات خاصی خود را چه در رفتار اجتماعی و چه در رفتار عبادی خود داشتند.ایشان به دلیل گرفتاری هائی که داشتند، نمی توانستند وقت کافی برای ما بگذارند. حتی گاهی تصمیم می گرفتند که در خانه جلساتی برای ما بگذارند، اما بعد از یکی دو جلسه ادامه پیدا نمی کرد، چون یا نبودند یا حجم کارشان زیاد بود، ولی ایشان حداکثر سعی خودشان را می کردند که به ما مطالبی را بیاموزند. حتی وقتی سنمان آن قدر می شد که می توانستیم یاد بگیریم، قرائت صحیح نماز را به ما یاد می دادند و برایمان احکام می گفتند. نیت ایشان این بود. هر چند در این زمینه نتوانستیم از ایشان بهره مند شویم، ولی چون جهت و سمت و سوی محیط خانواده کاملا مشخص بود، طبیعتا بچه ها به سمتی که مدنظر ایشان بود حرکت می کردند. *نوع موضوعاتی که در این جلسات خانوادگی مطرح می شدند، چه چیزهائی بودند؟ همه بچه ها خیلی کوچک بودیم و طبیعتا مطالب ساده را مطرح می کردند. من خودم نوجوان بودم و بقیه بچه ها از من هم کوچک تر بودند. البته من گاهی در جلساتی که ایشان بیرون از خانه داشتند، شرکت می کردم و برای من هم سئوالاتی پیش می آمد که می پرسیدم و صحبت ما بیشتر این گونه بود. در موضوعات درسی هم یادم هست که من همیشه در ریاضیات مشکل داشتم و ایشان از دوستان یا شاگردان خود که ریاضی بلد بودند، می خواستند که هفته ای یکی دو جلسه به من درس بدهند و به این ترتیب خلاء&nbsp; حضور خودشان را جبران می کردند و ما هیچ وقت از این بابت احساس کمبودی نداشتیم، ولی ارتباط ما با ایشان به همان شکلی بود که اشاره کردم. *در اسناد ساواک آمده که ایشان در سخنرانی&nbsp; هائی که در شهرهای مختلف داشتند، از اسامی مختلفی استفاده می کردند و نام اصلی ایشان اعلام نمی شد. این تغییر نام به چه دلیل بود؟ دلایل متعددی داشت. کتابی در حدود 7، 8 سال پیش از اسنادی که در ساواک در مورد ایشان بوده، چاپ شده و در آنجا آمده که این بخشی از اسناد است. ساواک سایه وار دنبال ایشان بود. نکته جالب این است که مثلا در جلساتی پنج شش نفر بیشتر حضور نداشتند، اما در میان این عده هم همیشه یک نفر مامور ساواکی بوده، یعنی در هرجا و شهرستانی که ایشان برای سخنرانی می رفتند، اول ساواک و شهربانی می&nbsp; آمدند که وضعیت ایشان را مشخص کنند. یادم هست که همیشه جمعیت زیادی پای منبر ایشان جمع می شد. حضور ایشان اغلب وضعیت شهر را تغییر می داد و ساواک و شهربانی حساسیت نشان می دادند و برخورد می کردند، طبیعتا آدمی مثل ایشان ناچار بود کارهائی چون تغییر اسم را انجام بدهد تا بتواند اهدافش را پیش ببرد. بعد از انقلاب عده ای از روستائی آمدند و گفتند آدمی به منطقه ما آمده و دارد افکار انحرافی را اشاعه می دهد و ما هرچقدر به افراد گوناگون مراجعه کرده ایم که بیایند و سروسامانی به اوضاع بدهند، کسی توجه نکرده و این فرد دارد کار خودش را انجام می دهد. حالا آمده ایم خدمت شما که اتمام حجت کنیم و بگوئیم که اگر با این فرد برخورد مناسبی صورت نگیرد، مخاطرات زیادی در پی خواهد داشت. شهید گفتند نام مرا نبرید، چون به هر صورت افراد زیادی ایشان را می شناختند و ممکن بود اگر آن فرد هم می شنید، می رفت و یا واکنش دیگری نشان می داد. گفتند بروید و بگوئید آقائی به اسم سید حسینی هست که می خواهد در مقابل مردم با شما مناظره کند و از آنجا که ایشان واقعا سید حسینی هم بودند، این حرف درست هم بود. اینها رفتند و این مطلب را گفتند و یکی دو روز بعد برگشتند و گفتند که آن فرد می گوید مشکلی نیست. پدرم مرا برداشتند و دو نفری رفتیم. بعد از انقلاب بود و ایشان باید مسائل امنیتی را هم رعایت می کردند، ولی هیچ وقت این جور چیزها برایشان ایجاد محدودیت نمی کرد. ماشین را برداشتند و من همراهشان رفتم و در آنجا ده، در مسجدی مناظره صورت گرفت و آن فرد بیش از حدود نیم ساعت نتوانست در مقابل ایشان مقاومت کند و کاملا صحنه را باخت و بعد از آن مناظره از آن روستا رفت و دیگر برنگشت. اینکه اشاره کردید چرا با اسامی مختلف می رفتند، دلایلی از این قبیل هم داشت. قبل از انقلاب مرتبا زیر نظر بودند و طبیعتا کارهای تبلیغی شان را هم نمی توانستند معوق بگذارند و ضرورت ایجاب می کرد که از اسامی مختلفی استفاده کنند. *آیا در سفرهای دیگری هم همراه پدر بودید؟ در مواقعی که مدرسه تعطیل بود و می شد همراهشان رفت، این کار را می کردیم. ایشان در شهرستان های مختلفی به صورت ده روز و پانزده روز یا کل ایام ماه رمضان می رفتند و ما همراهشان بودیم. *آیا سفر اصفهان و شیراز را که همراه ایشان رفتید و منجر به دستگیری شان شد به خاطر دارید؟ بله ایشان برای ده روز در مسجد سید اصفهان دعوت داشتند. ایشان چون در استان خراسان ممنوع المنبر بودند، به شهرستان ها می رفتند. سن من خیلی کم بود و چندان از مطالبی که ایشان می گفتند، چیزی به خاطر ندارم، ولی به آنجا می رفتم. تابستان بود و صحن مسجد پر از جمعیت می شد. ما متوجه نشدیم، ولی قطعا ایشان از مطالبی که اظهار کرده بودند، می دانستند که ساواک مشکلاتی را ایجاد خواهد کرد و لذا گفتند می رویم شیراز. ما شیراز را هم ندیده بودیم و خوشحال شدیم و همراه ایشان رفتیم و در مسافرخانه ای مستقر شدیم. فردا صبح هم رفتیم و جاهای دیدنی شیراز را دیدیم و ظهر که برگشتیم ناهار را خوردیم که بعد از ساعتی، ساواک ما را پیدا کرد و آمد که ایشان را ببرد. پدر گفتند زن و بچه ام همراه من هستند. در این شهر غریب هستیم و دست کم به اصفهان برگردیم که آنها را نزد میزبان خود بگذارم. قرار شد با ماشین پدر برگردیم. حدود یک ربع نیم ساعتی در این مورد بحث کردند و نهایتا ایشان را عقب ماشین خودشان گذاشتند و ماشین دیگری هم پشت سر آن راه افتاد. یادم هست من جلوی نشسته بودم و اینها با سرعت عجیبی حرکت می کردند. بالاخره ما را در اصفهان به منزل میزبان رساندند و ایشان را بردند. ما به مشهد برگشتیم و پدر از آنجا بود که در سراسر کشور ممنوع المنبر شدند. *اشاره کردید که در شهرهای مختلف، شما را به دیدن مکان های تاریخی می بردند. آیا نگاه خاصی به میراث تاریخی و فرهنگی داشتند؟ عرض کردم که خیلی کوچک بودم و خود من تفکیکی بین این امور قائل نمی شدم و همین که پدر، ما را به دیدن جاهای دیدنی شهرها می بردند، برایمان جالب بود. واقعا تصوری از این دیدگاه پدر یا مثلا توجهشان به ادبیات و شعر نداشتم، مضافا بر اینکه در رژیم گذشته، تنها جاهائی که لطمه ای به سلامت اخلاقی فرزندان نمی زد،&nbsp; رفتن به همین جور جاها بود و نمی شد بچه ها را به تفریحگاه های دیگر برد، لذا من تصور خاصی از این نگاه پدر ندارم. *آیا از دستگیری های دیگر پدرتان چیزی به یاد دارید؟ دستگیری های کوتاه مدت و بازداشت برای سئوال و جواب که فراوان بود و چیز خاصی نبود که به عنوان تک خاطرات در ذهن ما مانده باشد. حتی موقعی که خود من هم به دنیا آمدم، می گفتند که ایشان در زندان بودند، چون حادثه مسجد فیل مشهد بود که پس از سخنرانی ایشان، دو نفر کشته شدند. یادم هست که فراوان می آمدند و ایشان را دستگیر و مثلا بعد از 24 ساعت یا یک هفته آزاد می کردند. *مواجهه ایشان با این دستگیری ها چگونه بود؟ برایشان خیلی عادی بود. معمولا یا صبح زود یا آخرشب می&nbsp; آمدند و خانه را بازرسی کامل می کردند و ایشان را می بردند. معمولا هم دستنوشته ای، اعلامیه ای، چیزی همراه ایشان بود. یادم هست شیوه ایشان این گونه بود که می گفتند اجازه بدهید لباسم را عوض کنم. چون این لباسی که تنم هست تمیز یا مناسب نیست. معمولا در این گونه مواقع، مشکل خاصی در تعویض لباس نیست و این کار را انجام می دادند و به این ترتیب اسناد و مدارک را در خانه می گذاشتند و می رفتند. ایشان چون همیشه می دانستند که در معرض دستگیری هستند، مراقبت ها و احتیاط های لازم را در مورد اسناد و اسامی افراد به کار می بردند. من آن کتاب چند هزار صفحه ای ساواک را درباره ایشان مطالعه کرده ام و دیده&nbsp; ام که در هیج جا نام کسی از زبان ایشان لو نرفته است. بسیار آگاه و هشیار بودند. ایشان از اول زندگی در معرض این گونه مسائل بودند و هوش و ذکاوتی بالائی هم داشتند و این ایجاب می کرد که همیشه هوشیار و آگاه باشند. یادم هست کوچک بودم و در ماشین پدر نشسته بودم که ایشان در پاسخ به صحبت های فردی گفتند چرا این حرف را می زنید؟ چرا زندگی مردم را در معرض خطر قرار می دهید؟ یعنی حتی از بیان حرف هائی در محفلی تا این حد خصوصی هم جلوگیری می کردند و تا این حد، هوشیاری به خرج می دادند. ایشان خیلی دقت می کردند و حواسشان جمع بود. *ایشان غیر از منبرهائی که می رفتند، ظاهرا در منزل هم جلساتی را برگزار می کردند. نحوه تشکیل این جلسات چگونه بود؟ چه کسانی منبر می رفتند؟ موضوعاتی که مطرح می شدند چه بودند؟ ما معمولا در دو مقطع زمانی در منزل روضه داشتیم، یکی ایام فاطمیه بود و یکی هم در شهادت حضرت جواد(ع) بود، چون ایشان علاقه خاصی به این دو بزرگوار داشتند و به همین دلیل هم نام دو فرزند اولشان فاطمه و جواد است. این سنت علماست که در ایام خاصی در منزل خود روضه می گذارند و پدر ما هم از همان اوایل تا هنگام شهادتشان این جلسات را داشتند و ما هم ادامه دادیم و نگذاشتیم تعطیل شوند. دو سال زندان آخر ایشان هم به دلیل یکی از همین جلسات روضه برایشان پیش آمد. ایشان چون ممنوع المنبر بودند، نمی توانستند در جائی سخنرانی کنند. در آن دوران هم اوج خفقان شاه بود و او می خواست به حساب خودش، ایران را به طرف دروازه تهران بزرگ ببرد! و بیشتر هم هدفش زدودن آثار و وجهه اسلامی کشور بود و قصد داشت کشور را به طرف سکولار و غربی شدن ببرد،&nbsp; غافل از اینکه مردم ایران عمیقا مذهبی هستند که به نظر من این بزرگ ترین دلیل بود که مردم علیه حکومت شاه قیام کردند. این وضعیت جامعه بود و فردی مثل شهید هاشمی نژاد با آن پرشوری و آگاهی نمی توانستند ساکت بنشینند. ممنوع المنبر هم که بودند و غیر از جلسات خصوصی که این طرف و آن طرف داشتند، از این فرصت روضه منزل خودمان هم استفاده و مسائلی را بازگو کردند. طبیعتا چون همه هم می دانستند که در آن جلسه قرار است خود ایشان صحبت کنند، علاوه بر اتاق ها که در هنگام روضه خوانی پر می شد، حیاط و کوچه ما هم پر از جمعیت شده بود. شاه هجمه وسیعی به دین داشت و لذا از چند جبهه به دین حمله می کرد. یکی از این جبهه ها این بود که می خواست در کل جامعه این تفکر را جا بیندازد که ائمه (ع) ما همیشه هم با حکومت زمان خود مبارزه نمی کردند و جز در مورد امام حسین(ع)، بقیه امامان با وضع موجود خود سازگار بودند و با حاکمان خود تعارضی نداشتند. این فکری بود که رژیم سعی داشت به جامعه القا کند. در آن جلسه، شهید تک تک زندگی ائمه اطهار(ع) و علمائی را که بعد از آنها نسبت به وضع اجتماعی خود اعتراض داشتند، بررسی و بیان کردند و نتیجه گرفتند که اتفاقا هیچ یک از آنها نسبت به شرایط سیاسی و اجتماعی خود بی تفاوت نبودند و به همین دلیل هم همگی شهید شدند. طبیعی است که مخاطب منظور ایشان را درک کرد و لذا باز کردن این بحث توسط فردی مثل شهید هاشمی نژاد که دانش&nbsp; وسیعی درباره دین و هوش و فراست خاصی هم داشتند، حکومت شاه را حساس و نگران می کرد، به همین دلیل یک هفته بعد آمدند و ایشان را دستگیر کردند و ایشان از سال 54 تا اواخر 56 در زندان بودند. *از ملاقات هائی که با ایشان داشتید، خاطره ای دارید؟ یکی از شرایط زندان این بود که فقط اقوام درجه یک ایشان می توانستند به ملاقات بیایند. پدر و مادر ایشان که فوت کرده بودند و فقط ما به دیدن ایشان می رفتیم. یکی از شرایط زندان وکیل آباد این بود که هم مو و هم محاسن زندانی را کوتاه می کردند و ما قبلا ایشان را به آن شکل ندیده بودیم. ایشان و آیت الله طبسی را با هم دستگیر کرده بودند. ما بار اولی که آنها را به این شکل دیدیم، خیلی یکه خوردیم. خود این دو بزرگوار می گفتند بار اولی که می خواستند موهای سر و محاسن آنها را بتراشند، فوق العاده ناراحت شدند. احساس می کنم رژیم این جور کارها را برای شکستن روحیه و مقاومت افراد انجام می داد. آیت الله طبسی می فرمایند هر دوی ما به شدت عصبانی و ناراحت بودیم، ولی بعد از اصلاح، وقتی چشممان به همدیگر افتاد، برای چند دقیقه اصلا نمی توانستیم جلوی خنده مان را بگیریم. خود ما هم وقتی پدرمان را دیدیم، خیلی تعجب کردیم و خنده مان گرفت. نکته دیگر اینکه در جو خفقان آن موقع، یک مامور شهربانی بود که معلوم می شود در هر شرایطی آدم های خوب، خوبند. اقوام درجه دو به بعد حق ملاقات با زندانی ها را نداشتند، ولی این بنده خدا به هر نحو ممکن آنها را هم راه می داد که واقعا برای همه حیرت آور بود و با کمک او، تقریبا همه اقوام را به ملاقات پدر بردیم. در آن شرایط که تمام حرکات و حرف های زندانیان سیاسی تحت نظر مستقیم ساواک بود، واقعا یک مامور جزء شهربانی باید خیلی جرئت به خرج می داد که در دل زندان شاه این کارها را بکند. من هنوز آن مامور را می بینم و خیلی به او علاقه دارم. ایشان بعد از انقلاب مسئول انتظامات آستان قدس رضوی بود و مدتی پیش هم بازنشسته شد و الان هم از خادمین حرم و در قسمت نذورات هست و همه ایشان را می شناسند. بسیار انسان مومن و پاک و فداکاری است. واقعا خداوند حجت های خود را در هر جائی می گذارد. *از روزهای انقلاب که در کنار پدر بودید چه خاطراتی دارید؟ پدر ما هیچ وقت سکون نداشتند و همیشه تحرک داشتند. ما در دهه فجر هر روز یک جای کشور بودیم. اعتصاب همافرها که پیش آمد، ما در بهشهر بودیم. ایشان در ایام انقلاب بسیار پرتحرک و پرکار بودند و بحث ممنوع المنبر بودن هم رفته بود کنار و ایشان در همه جا منبر داشتند. در بهشهر بودیم که خبر آمد گارد قرار است به همافرها حمله کند و رژیم دستور داده نیروهای شهربانی و ژاندارمری از سایر شهرها هم به طرف تهران حرکت کنند. پدر از این موضوع با خبر شدند و مردم را جلوی شهربانی کشاندند و عده زیادی جمع شدند و جلوی خروج نیروها را از شهر گرفتند. در ایام پیروزی انقلاب و در 21 بهمن ما در تهران بودیم و صحنه های عجیب و پرشوری بود. ایام بسیار عجیب و غریبی بود و شور و حال حیرت انگیزی در کشور دیده می شد. روزهای آخر رژیم بود و رژیم داشت آخرین نفس هایش را می کشید. روز 22 بهمن داشتیم به طرف مشهد برمی گشتیم و در بهشهر بود که از رادیو شنیدیم که گفت این صدای انقلاب است. شهید دو روزی در بهشهر بودند و به اوضاع سر و سامان دادند تا بحث انتخاب اولین دولت توسط امام پیش آمد. ایشان حتی اسامی کسانی را که قرار بود انتخاب شوند، می دانستند. *واکنش شهید نسبت به انتخاب مهندس بازرگان چه بود؟ در اوایل انقلاب، هدف ساقط کردن رژیم شاه بود و لذا موضع گیری هائی که بعدها پیش آمد، در آن روزها مطرح نبودند. مشی حضرت امام و انقلاب هم این بود که تا جائی که می شود باید به همه نیروها امکان حضور داد. قصد روحانیت هم این نبود که بخواهد در همه صحنه ها حضور داشته باشد. اغراض بعدها بود که یکی پس از دیگری آشکار شدند و در گروه های سیاسی و نحله های فکری به تدریج افکار درونی خود را بروز دادند و چندان طولی نکشید که اینها در مقابل نظام قرار گرفتند. به هرحال دهه فجر را در سفر بودیم. *ظاهرا زمانی که در تهران بودید، خدمت امام هم رفتید. بله، وقتی که ما رسیدیم به تهران، به مدرسه علوی رفتیم و بعد هم حکومت نظامی شد و نتوانستیم بیرون بیائیم شب را همان جا ماندیم. یادم هست مرحوم زبانی املشی بودند. صبح که شد برای نماز رفتیم طبقه پائین که سالنی بود و من برای اولین بار امام را زیارت کردم. مواجه شهید با حضرت امام بسیار جالب بود. 15، 16 سال از تبعید امام گذشته بود در این فاصله قیافه ها تغییر می کنند و بدیهی است که امام، پدر را نشناسند و لذا پدر به مرحوم احمدآقا گفتند که شما مرا به امام معرفی کنید و امام قبل از اینکه برای نماز تشریف بیاورند، مرحوم حاج احمد آقا شهید را معرفی کردند. امام به محض اینکه متوجه شهید شدند، آغوش خود را باز کردند و ایشان را در آغوش گرفتند و بسیار برخورد عاطفی و گرمی داشتند. نماز صبح را پشت سر امام خواندیم. آن روزها مردم از یک در می آمدند و از در دیگر می رفتند و به نوعی تجدید بیعت با امام بود. ما هم جلوی دری که خبرنگاران می&nbsp; آمدند ایستاده بودیم و این منظره عجیب را تماشا می کردیم. امام گاهی می نشستند و استراحت می کردند. شهید در این فاصله خدمت امام عرض کرده بودند: «بد نیست که شما مشهد هم تشریف بیاورید.» امام فرموده بودند: «قول می دهید صحیح و سالم بیایم و برگردم؟» شهید گفته بودند: «نه! چنین قولی نمی دهم.» این دفعه اولی بود که ما خدمت امام رسیدیم. شهید علاقه عجیبی به امام داشتند و با شور و شوق زیادی راجع به امام حرف می زدند. *ظاهرا شهید هاشمی نژاد قبل از تبعید امام با ایشان نامه هائی را هم مبادله می کردند. از آن مکاتبات چیزی به یاد دارید؟ من چون کنجکاو بودم، پدرم مرا در جریان برخی از امور می گذاشتند، ولی نامه ای که به شکل مشخص در خاطرم هست، نامه ای است که ایشان با حروف لاتین، پس از شهادت حاج آقا مصطفی برای امام نوشته بودند که آن را دادند من خواندم. من تازه کلاس دوم راهنمایی بودم و می توانستم حروف را سرهم بدهم و بخوانم. یادم هست وقتی نامه را خواندم و متوجه شدم که امام مخاطب آن هستند، خیلی حیرت کردم. در این نامه شهید ضمن تسلیت به نکته ای هم که مدنظر ایشان و آقای طبسی بود، اشاره و نامه را به نام هر دو امضا کرده بودند. پاسخ نامه از سوی امام هم بسیار شورانگیز بود و مضمونی شبیه به این داشت که از من یکی دو نفس دیگر باقی است و این انقلاب را شما و امثال شما هستید که باید پیش ببرند. علاقه پدر به امام، علاقه ای شگفت انگیز بود و با شور و شوق عجیبی از امام حرف می زدند. یادم هست که ما این نامه را در قابلمه ای در زیر زمین خانه گذاشته&nbsp; بودیم و ماموران ساواک به خانه مان ریختند و همه جا را زیر رو کردند، ولی خوشبختانه به طرف زیرزمین نرفتند. نمی دانم این نامه بعدا چه شد. واقعا نامه جالبی بود و ای کاش حفظ می شد. *آیا باز هم دیداری با امام داشتید؟ بله، وقتی ایشان به قم تشریف بردند، چند بار خدمتشان رسیدیم. بعد هم که به جماران تشریف بردند، همراه شهید خدمتشان می رفتیم. چند بار هم بعد از شهادت ایشان رفتیم. *در دیدارهای پس از شهادت چه موضوعاتی مطرح می شدند؟ اولین جلسه بعد از شهادت پدر در خدمت امام، واقعا به ما آرامش داد. در جلسه&nbsp; اول که ما به خود نبودیم، اما در جلسات بعدی متوجه شدیم که امام شناخت و علاقه خاصی به شهید داشتند. ایشان بسیار در این باره محزون بودند و فرمودند نمی دانم من باید به شما تسلیت بگویم یا شما به من. در آنجا احساس کردیم که پدر جایگاه بالائی نزد امام دارند و این باعث دلگرمی و غرور ما شد. *پس از شهادت پدر خدمت مقام معظم رهبری هم رفتید؟ ایشان که از قبل با پدر سابقه طولانی&nbsp; داشتند و جلسه بسیار گرمی بود و مطالبی را درباره شهید برای ما فرمودند. همان اوایلی بود که ایشان به ریاست جمهوری انتخاب شده بودند، چون انتخابات 4 روز پس از شهادت پدر انجام شد. حالا هم حداقل سالی یک بار که ایشان به مشهد تشریف می آوردند، خدمتشان می رسیم. گاهی تهران هم که می آیم، زمانی که همزمان با نماز باشد، خدمتشان می رسیم و کسب روحیه می کنیم. آخرین بار بعد از فوت والده، در ایام عید خدمت آقا بودیم و نماز مغرب و عشا را در خدمت ایشان خواندیم و سلامی عرض کردیم. بسیار ابراز محبت فرمودند و تسلیت گفتند و از والده ما تعریف کردند. ایشان چون مشهد تشریف داشتند و از وضعیت زندگی ما چه قبل، چه بعد از انقلاب آگاهی کامل داشتند، فرمودند: «مادر شما در زندگی زجر زیادی کشیدند، وضع زندگی پدر شما چه قبل و چه بعد از انقلاب به گونه ای بود که ایشان خیلی زجر کشیدند و خیلی تحمل کردند.» در طول مدتی که از فوت والده گذشته بود، این واقعی ترین جمله ای بود که من در مورد وضعیت ایشان از کسی شنیده بودم. تقریبا تمام بار زندگی خانوادگی بر دوش والده بود. این اواخر که شهید از شدت مشغله، گاهی فراموش می کردند که ما کلاس چندم هستیم. ما پنج شش بچه بودیم و تمام بار زندگی پشت صحنه شهید هاشمی نژاد با تمام فراز و نشیب ها و نگرانی هایش روی دوش مادر ما بود و آقا بیشترین آگاهی را در این مورد داشتند.   منبع: سایت خبرگزاری فارس
