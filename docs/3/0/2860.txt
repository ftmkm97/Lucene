برداشت از مخازن نفتی کشور با مشارکت کانادا و نروژ
  &nbsp;    «عبدالرسول میرزایی» روز دوشنبه در مراسم افتتاح فاز نخست پالایشگاه رهام افزود : طرح های ازدیاد برداشت از مخازن نفتی در دست اقدام است و تاکنون سه فناوری پیشرفته ازدیاد برداشت از چاه ها و مخازن نفتی وارد کشور شده که نقش زیادی در افزایش تولید داشته است.
وی اضافه کرد : اکنون فناوری ازدیاد برداشت شرکت استات اویل نروژ در میدان های مشترک به کار گرفته شده است.
این فعال صنعت نفت افزود: فناوری شکاف هیدرولیک که در طرح های ازدیاد برداشت کاربرد دارد و در اختیار شرکتی کانادایی بود، در کشور به کار گرفته شده است.
میرزایی گفت: قرار است پایانه هاو مخازن صادراتی نفت و فرآورده های نفتی نیز با هدف پیوستن به کریدور شمال به جنوب احداث شود.
وی خاطرنشان ساخت: جمهوری اسلامی در نظر دارد از راه این کریدور به گرجستان و دریای سیاه متصل شود.
به گفته این مقام مسئول در صنعت نفت، فاز 2 پالایشگاه رهام باظرفیت پالایش روزانه 50 هزار بشکه نفت در این منطقه احداث خواهد شد.
میرزایی ضمن تایید توافق با وزارت نفت برای تامین خوراک این پالایشگاه اظهار داشت: برای احداث فاز 2 به 450 میلیون دلاری سرمایه گذاری نیاز است.
وی گفت: چنانچه وضعیت تامین خوراک تا یک ماه آینده این پالایشگاه قطعی شود، فاز 2 در مدت سه سال ساخته خواهد شد.
قرار است فاز نخست پالایشگاه رهام امروز ( دوشنبه) با حضور «اکبر ترکان» مشاور رییس جمهوری و دبیر شورای عالی مناطق آزاد و ویژه اقتصادی کشور و مسوولان صنعت نفت و محلی در سازمان منطقه آزاد تجاری و صنعتی ارس افتتاح شود.   
منبع: www.irna.ir 