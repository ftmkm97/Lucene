«برف سرخ»؛ فیلم جدید بهرام توکلی درباره بمباران شیمیایی سردشت
 &nbsp;تهیه‌کننده «برف سرخ» گفت: این فیلم سینمایی به کارگردانی بهرام توکلی با موضوع اجتماعی و با محوریت بمباران شیمیایی سردشت تولید می‌شود.  بخش سینما و تلویزیون تبیان    &nbsp;مسعود ردایی تهیه‌کننده «برف سرخ» گفت: با توجه به نزدیک شدن مراحل پیش‌تولید این فیلم سینمایی با برنامه‌ریزی انجام شده فیلمبرداری «برف سرخ» به کارگردانی بهرام توکلی از اول مهر ماه در تهران آغاز می‌شود. تهیه‌کننده «برف سرخ» تصریح کرد: تصمیم داریم تا نخستین نمایش این فیلم، امسال در جشنواره سی و پنجم فیلم فجر باشد. ردایی در گفتگو با تسنیم اضافه کرد: فاطمه معتمدآریا، صابر ابر، پارسا فیروزفر و پانته‌آبهرامی از بازیگران اصلی این فیلم سینمایی هستند که قرار است در آن ایفای نقش کنند. معتمدآریا در این فیلم نقش زنی دردمند به نام خورشید را بازی می‌کند. در خلاصه داستان فیلم «برف سرخ» که یک درام اجتماعی با موضوع بمباران شیمیایی سردشت است، آمده: خورشید از سردشت به تهران آمده تا بداند چقدر دیگر زنده خواهد ماند. در مرکز درمانی اما، اتفاقات آن طور که در ذهن اوست پیش نمی روند... «برف سرخ» که به تازگی پروانه ساخت خود را دریافت کرده است دومین همکاری مشترک توکلی و ردایی محسوب می شود که نوروز امسال سریال «بیمار استاندارد» را به ترتیب در مقام نویسنده و تهیه کننده روی آنتن شبکه یک داشتند. بهرام توکلی ساخت فیلم‌های «من دیه گو مارادونا هستم»، «بیگانه»، «آسمان زرد کم عمق»، «اینجا بدون من»، «پرسه در مه»، «پابرهنه در بهشت» را در کارنامه خود دارد. ردایی نیز در کنار سریال «بیمار استاندارد» به کارگردانی سعید آقاخانی که نوروز امسال پخش شد به عنوان تهیه کننده فیلم های سینمایی «سه بیگانه» و «مالاریا» را نیز در نوبت اکران دارد. از این تهیه کننده بزودی سریال «عالیجناب» (سام قریبیان) هم در شبکه نمایش خانگی توزیع خواهد شد. توکلی دو سال پیش برای ساخت «من دیه گو مارادونا هستم»، دیپلم افتخار بهترین کارگردانی را از جشنواره فیلم فجر دریافت کرد. او سیمرغ بلورین بهترین کارگردانی برای فیلم «پرسه در مه» و بهترین فیلم اول را برای فیلم «پابرهنه در بهشت» در کارنامه خود دارد.     منبع: سینما پرس 

