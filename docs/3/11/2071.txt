نباید اعتبار تلویزیون را زیر سؤال برد
 فرخ نعمتی بازیگر می‌گوید امیدوار است حسن فتحی‌ها و داود میرباقری‌ها به خانه خود تلویزیون بازگردند و در آنجا فعالیت خود را ادامه دهند. بخش سینما و تلویزیون تبیان    &nbsp;فرخ نعمتی بازیگر سینما، تئاتر و تلویزیون درباره فعالیت‌های اخیر خود&nbsp; گفت: در حال حاضر قراردادی دارم با حجت قاسم‌زاده اصل برای سریال " روشنی‌های روز، تاریکی‌های شب" که ضبط آن به زودی شروع می‌شود. از سوی دیگر بازی در فیلم سینمایی " کمدی انسانی" را نیز به تازگی به پایان رساندم که کاری است از محمدهادی کریمی. وی افزود: سریال "در قصه‌ها زندگی می‌کنند" نیز یک سریال اپیزودیک است به کارگردانی داود بیدل که در این مجموعه نیز نقشی داشتم و از شب گذشته پخش آن آغاز شد. اپیزودی که من بازی کردم با حضور شهرام عبدلی قصه‌ای انتقامجویانه است و امیدوارم مورد قبول واقع شود. بازیگر سریال"ولایت عشق" در ادامه درباره حضور در سریال "آسپرین" و ایفای نقش دکتر صبوری عنوان کرد: سریال "آسپرین" یک کار سخت و سنگین است که با سرمایه خصوصی ساخته شد. با این شرایط دوستان همت زیادی کردند و امیدوارم که با شرایط موجود بتوانند فصل‌های بعدی این سریال را نیز بسازند. قصه این سریال معماگونه است و با توجه به همین فضا پایانی برای نقش دکتر صبوری وجود ندارد. من نمی‌دانم که نقشم در این سریال به پایان رسیده است یا نه و به همین دلیل هم نمی‌دانم که سرانجام دکتر صبوری چه می‌شود. نعمتی ادامه داد: از آنجایی که نباید نیات شوم دکتر صبوری از ابتدا لو می‌رفت، بنابراین باید به گونه‌ای بازی می‌شد که دستمان از ابتدا رو نشود، اما به طور کلی این نوع کارها نیازمند یک طراحی صحنه بسیار قوی هستند و خیلی محکم‌تر از آنچه در این سریال دیده شد، باید طراحی صورت می‌گرفت، چرا که نقش، قصه را پیش نمی‌برد و نیازمند یکسری فضاسازی نیز هست. به طور مثال وقتی می‌خواهیم تبحر یک دکتر را در اتاق عمل نشان دهیم نیازمند یک طراحی صحنه خیلی خوب هستیم. در واقع یک پزشک با ابزار صحنه به تماشاگر معرفی می‌شود و نشستن در مقابل دوربین با نمای کلوزآپ و رو به دوربین صحبت کردن خیلی گویای تخصص و تبحر و فضایی که او می‌خواست بیان کند نبود. دکتر صبوری از آن نوع نقش‌هایی است که مجموعه باید دست‌به‌دست هم دهند تا شخصیتش و نیاتش نشان داده شود. من تلاشم را در حد بضاعتم کردم تا شخصیت برای مخاطب قابل قبول واقع شود. بازیگر "مدار صفر درجه" با اشاره به اینکه اعتماد به شبکه نمایش خانگی بازگشته است، اظهار کرد: از بازخورد مخاطبان نسبت به این سریال خیلی اطلاع ندارم و تا همین اندازه می‌دانم که ابراز نارضایتی نکردند، و این دور از انتظار نبود، به هر حال کاری است که برایش زحمت کشیده شده است، اما حسن فتحی با سریال "شهرزاد" اعتماد را به شبکه نمایش خانگی برگرداند و مخاطبی را که با سریال‌های نصفه و نیمه این شبکه همواره غال گذاشته شده بود با توزیع به موقع در این شبکه آشتی داد. "آسپرین" هم ادامه‌دهنده خوبی بود و به موقع به بازار فرستاده شد و این خود موجب دیده شدن کار شد. امیدوارم فروشش برای تهیه‌کننده هم خوب باشد تا برای فصل‌های بعدی آن نیز تصمیم بگیرد. نعمتی همچنین درباره تأثیرگذاری شبکه نمایش خانگی بر تلویزیون گفت: من خیلی به این مرزبندی‌هایی که باعث جدایی گروه‌هایی که یک کار انجام می‌دهند، اعتقادی ندارم، چرا که معتقدم فرقی نمی‌کند کدام مدیوم باشد. همه می‌خواهند بیننده بیشتری داشته باشند و سازنده هم می‌خواهد اثرش از تلویزیون پخش شود. نباید اعتبار تلویزیون را زیر سؤال برد. درست است که در چند سال اخیر به دلیل مدیریت اشتباه و شاید به دلیل تعدد شبکه‌های مختلفی که دارد و خود پروسه اداری طولانی دارد، نتوانست فعالیت‌های سازنده خود را ادامه دهد، ولی امروز شبکه‌هایی مثل "نسیم" در تلاش برای برنامه‌سازی درست هستند و برنامه‌های موفقی نیز روانه آنتن کرده‌اند. برنامه‌سازی تلویزیون خودش مقوله خاصی دارد و ساخت فیلم و سریال مقوله دیگری است که متأسفانه در چند سال اخیر تا به حال بیشتر در جهت تخریب پیش رفته تا ساختار درست، به طور مثال تولید تله‌فیلم‌ها کمر به قتل سینما بست و بسیار خوشحالم که این روزها ساخت تله‌فیلم‌ها از رونق افتاده است. از سوی دیگر در امر سریال سازی پای بنگاه‌های تبلیغاتی باز شد که این اصلاً خوب و شایسته نیست. با توجه به این اوضاع نباید این گمان را کرد که عملکرد شبکه نمایش خانگی بهتر از تلویزیون بوده است و از تلویزیون گوی سبقت را ربوده است. اینکه آثار شبکه نمایش خانگی در سوپرمارکت‌ها و در کنار سایر اقلام مورد نیاز به فروش می‌رسد و فکر کنیم که فروش ایده‌آلی دارند نیز اشتباه است و دلیل بر موفقیت این شبکه نیست. تلویزیون قبلاً نشان داده با ساخت سریال تبحر ایجاد تغییر را دارد و وسیله را به پیام نباید ارجح دانست. تلویزیون یا شبکه نمایش خانگی فرقی ندارد. امیدوارم شرایطی فراهم شود که حسن فتحی‌ها و میرباقری‌ها که تلویزیون خانه اولشان بود، بتوانند دوباره به این عرصه بازگردند و در تلویزیون شروع به سریال سازی کنند.     منبع:هنرانلاین 
