کیوان ساکت، قاره پیمایی می کند
 آهنگساز و نوازنده موسیقی ایرانی برای برگزاری یک تور بین المللی موسیقی ایرانی به چند کشور آسیایی، اروپایی و آمریکایی سفر می کند. فراوری: یاسمن پیشوایی- بخش هنری تبیان   کیوان ساکت نوازنده و آهنگساز موسیقی ایرانی&nbsp; با اشاره به تازه ترین فعالیت های خود در عرصه موسیقی بیان کرد: طبق برنامه ریزی هایی که انجام گرفته تا یک ماه آینده برای برگزاری کنسرت های بی کلام به کشورهای هنک کنگ و چین سفر خواهم کرد. این در حالی است که بعد از برگزاری این برنامه ها برای برپایی چند کنسرت دیگر با همراهی ساز پیانو سروش عادل خواه&nbsp; در لندن برنامه ای را اجرا خواهیم کرد و بعد از آن نیز در شهرهای تورنتور و مونترال میزبان علاقه مندان موسیقی ایرانی خواهیم بود. وی ادامه داد: البته بعد از بازگشت از این تورهای بین المللی برنامه ریزی هایی برای برپایی کنسرت هایی در ایران انجام دادیم که به تبع آن یک خواننده جدید نیز به گروه اضافه می شود. ضمن اینکه تمامی این برنامه ها در قالب ارکستر بزرگ انجام خواهد گرفت که با توجه محتوای آن فکر می کنم با استقبال مخاطبان روبه رو خواهد شد. چرا که این رپرتوارها در مقایسه با برنامه های قبلی با محتوایی کاملا متفاوت به مخاطب ارائه می شود. البته ما چند روز بعد از برگزاری کنسرت در ایران که به احتمال فراوان دی و بهمن ماه خواهد بود سفری نیز به آمریکا برای برگزاری چند کنسرت بی کلام خواهیم داشت که جزییات آن را بعدا اعلام می کنم. کیوان ساکت اولین شخصی بود که خدمات و تلاش های استاد قنبری مهر، استاد بی بدیل سازسازی را درک کرد و کوشید تا شیوه استاد را در ساختن تار و سه تارهای جدید اشاعه دهد و در این راه توانسته است با تشویق سازندگان و توجیه آنها، این شیوه عملی را در اکثر شهرهای ایران رواج دهد این نوازنده در در بخش دیگری از صحبت های خود با ابراز امیدواری از انتشار کتاب «ردیف های کاربردی موسیقی ایرانی» توضیح داد: امیدوارم این کتاب قبل از آغاز تورهای بین اللمللی رونمایی شود. ضمن اینکه بنده این افتخار را داشتم که خط روی جلد کتاب با هنرمندی استاد امیرخانی و مقدمه اثر با نگارش کامبیز روشن روان و زنده یاد فرهنگ شریف انجام گرفته است. بنده در این اثر تلاش کرده ام با پیروی از اساتید بزرگ موسیقی ایرانی که همواره برای به روز کردن ردیف های موسیقی تلاش می کردند به سهم خود گامی در جهت به روز کردن این ردیف های موسیقایی که شاید در نگاه اول کاربرد اجرای زنده ندارند، بردارم. لازم به ذکر است که کیوان ساکت در سال 1340 در خانواده ای فرهنگی در شهر مشهد به دنیا آمد. از همان کودکی با تشویق پدر و مادر خویش به موسیقی و نقاشی پرداخت و در نقاشی شاگرد اساتیدی همچون استاد صادق پور در طراحی - استاد پیراسته در رنگ و روغن - استاد دولّو در آبرنگ بود. اولین درس های موسیقی را از دایی خویش منوچهر زمانیان در کار گاه موسیقی کودکان و نوجوانان که در آن زمان از سوی صداو سیمای وقت به مدیریت مرتضی دلشب در مشهد تاسیس شده بود، فرا گرفت. پس از مدت کوتاهی معلم وی منوچهرزمانیان به دلیل ادامه تحصیل از مشهد رفت و مدتی کلاس بدون معلم بود تا اینکه همشهری و دوست دایی وی آقای حمید متبسم که در آن زمان در دانشسرای هنر تهران موسیقی تحصیل می کرد در یک تابستان برای بازدید خانواده به مشهد آمد و همزمان در کارگاه موسیقی به تدریس مشغول شد و حدود 2 تابستان پیاپی تا پیش از انقلاب معلم آنجا بود. با پیروزی انقلاب متبسم به مشهد نقل مکان کرد و دوستی وی با ساکت عمیق و صمیمی شد ولی پس از چند مدت وی دوباره به تهران و سپس به خارج از کشور مهاجرت کرد و از آن زمان ساکت تار را بدون استاد فرا گرفت و دراین میان تنها چند ملاقات کوتاه با استاد حسین علیزاده داشت. در سال 1369 به دعوت هنرمند گرامی پرویز مشکاتیان به عنوان مسئول به گروه عارف دعوت شد و حاصل ایهمکاری آثاری است نظیر - افشاری مرکب و افق مهر و وطن من با صدای ایرج بسطامی و مقام صبر با صدای علیرضا افتخاری و کنسرتهای متعددی در داخل و خارج از ایران. وی در سال 1375 گروه وزیری را تاسیس کرد و آثار زیادی را با این گروه در داخل و خارج از کشور اجرا کرده است . ساکت تا کنون چندین کتاب برای آموزش تار و سه تار تالیف کرده است که عبارتند از: 1- بیائید تار و سه تار بنوازیم "شیوه نوین آموختن تار و سه تار در 6 جلد"
2- سبکبال 18 چهار مضراب برای تار و سه تار
3- ده تمرین 10 اتود برای تار و سه تار
4- حرکت دائمی 20 تمرین مفید برای تار و سه تار
5- چرخ نیلوفری 20 تمرین مفید برای تار و سه تار
6- هشت آهنگ معروف جهان آثار متعدد موسیقیایی ساکت هم به صورت CD و کاست به بازار موسیقی عرضه شده اند. همچنین آهنگسازی و ساخت و اجرای ده برنامه به سبک گلهای جاویدان به نام نغمه های جاویدان به سفارش واحدموسیقی صدا و سیما در کانامه کاری اوست. کیوان ساکت اولین شخصی بود که خدمات و تلاش های استاد قنبری مهر، استاد بی بدیل سازسازی را درک کرد و کوشید تا شیوه استاد را در ساختن تار و سه تارهای جدید اشاعه دهد و در این راه توانسته است با تشویق سازندگان و توجیه آنها، این شیوه عملی را در اکثر شهرهای ایران رواج دهد. همچنین ساکت کوشیده است تا نگرشی علمی تر به موسیقی و نوازندگی ایرانی داشته باشد و نیز در نواختن تار و ابداع تکنیک های نو پس از استاد وزیری ابداعات و تغییراتی ایجاد کند که امروزه علاقمندان بسیاری یافته است. وی در اغلب شهرهای ایران به دعوت انجمن ها و سازمان ها و افراد مختلف اجراهای بسیاری داشته که همواره با استقبال علاقمندان و فرهیختگان موسیقی روبرو بوده است.    منابع: مهر/همشهری
 
