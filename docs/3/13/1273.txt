سینمای دینی را از مهجوریت نجات دهیم
 رئیس سازمان سینمایی کشور گفت: حالا که نهضت تولید در ایران به خوبی آغاز شده است زمان آن رسیده که سینمای دینی را از مهجوریت نجات دهیم.  بخش سینما وتلویزیون تبیان    &nbsp;مراسم آیین رونمایی از دومین مجموعه آثار برگزیده سینمای مقاومت با حضور حجت‌الله ایوبی رئیس سازمان سینمایی، حبیب ایل‌بیگی معاون نظارت و ارزشیابی سازمان سینمایی، محمد خزایی دبیر جشنواره‌، محمد ابطحی مدیر موسسه رسانه‌های تصویری و جمعی از هنرمندان از جمله انسیه شاه‌حسینی، سید سعید سیدزاده، جواد اردکانی، ابراهیم اصغری، علی غفاری، نرگس آبیار، ابوذر پورمحمدی، علی ملاقلی‌پور برگزار شد. حجت‌الله ایوبی رئیس سازمان سینمایی در این مراسم، گفت: کار دفاع مقدس، کار دل است و کار پیشانی نیست و آنچه که به سینمای دینی و دفاع مقدس مربوط است را هنرمندان با جان و دل انجام می‌دهند. وی افزود: دست سینمای ایران با آثار دفاع مقدسی و مقاومت پر است و فیلمهای اروند، سیانور، هیهات، ناسور، ابوزینب، جزء آثار و کارنامه قابل قبولی است که فیلمهای سفارشی که تنها به تولید رسیده باشند نمی‌باشد و با فیلمهای بدنه و پرفروش سینمای ایران رقابت می‌کند. رئیس سازمان سینمایی با بیان اینکه کارنامه اکران فیلمهای سینمایی امسال را که ورق می‌زدم فیلمهای اجتماعی، دینی‌ و دفاع مقدسی خوبی داشتیم، گفت: آنقدر فیلمهای خوب تولید شده که می‌توان آنها را جدا و بسته‌بندی کرد و برای هر یک از آنها با عناوین مختلف جشنواره برگزار کنیم. ایوبی اولویت سینمای ایران را در تولید فیلمهای دینی و دفاع مقدسی دانست و گفت:‌ در این فرصت باقیمانده تلاش می‌کنیم تا این نوع بیشتر شود و روشنایی سینمایی ایران با این آثار ادامه داشته باشند. وی در ادامه به بخش شبکه نمایش خانگی اشاره کرد و افزود: در شبکه نمایش خانگی 41 درصد مصرف فیلمهای خارجی کاهش و به جای آن 280 درصد مصرف فیلم داخلی افزایش یافته است و این خود نوعی مقاومت است. رئیس سازمان سینمایی تصریح کرد: نهضت تولید در ایران خوب آغاز شده است و حالا باید سینمای دینی را از مهجوریت نجات دهیم. قرار نیست سینما تاریخ را روایت کند بلکه در آن قدرت خلاقانه کارگردان و هنرمند است که فضای آن دوران را ترسیم می‌کند. ایوبی گفت: گنجینه بزرگ دینی و عاشورا پرده‌های عظیمی از انسانیت و معرفت را در بر می‌گیرد که هر کجا درست بیان شود جریان‌ساز است و اگر درست معرفی شود انسانها عاشق آن و فطرتهای پاک بیدار می‌شوند. ما اگر سعی کنیم که درست روایت کنیم حتما از این گنجینه‌ها می‌توانیم دینمان را معرفی و از آنها استفاده کنیم. وی خاطر نشان کرد به همه موسسات و زیرمجموعه سازمان سینمایی دستور حمایت همه جانبه از جشنواره‌های مقاومت و عمار که به نظر من جشنواره رویش است داده شده و آنها را از خودمان و سینمای کشور می‌دانیم و در سینمای ایران حتی فیلمهای اجتماعی نیز جزو سینمای پاک و شریف محسوب می‌شوند. ابطحی:جریان‌سازی مقاومت رسالت امروز جوانان کشور در ادامه این نشست محمد ابطحی مدیر موسسه رسانه‌های تصویر سخنرانی کرد و گفت: ما مجروح حادثه تاریخی کربلا هستیم و تقارن این رونمایی با روز اول محرم را تقارنی مبارک می‌دانیم. این مراسم تقدیر از آثار هنرمندانی است که تلاش کردند با روایت تصاویر، فداکاری ملتی را روایت کنند که بنیانگذار انقلاب اسلامی فرمودند که آرزو دارم مانند آنها باشم. وی افزود: هنرمندان با زبان تصویر، عشق و شیدایی ملتی را روایت کردند که با استفاده از قیام امام حسین (ع) تلاش کردند تا پرچم مقاومت و پایداری برافراشته باشد. ابطحی تصریح کرد: رسالت ما جریان‌سازی مقاومت و دفاع جانانه از مرزهای ایمان و سرزمینی است و امیدوارم که هنرمندان ما این بلوغ را حفظ کرده و به جهانیان پیشکش نمایند. خزایی: نقش موثر جشنواره مقاومت در جهت گفتمان‌سازی انقلاب در ادامه مراسم، محمد خزایی دبیر جشنواره فیلم مقاومت گفت: مجموعه آثار سینمای مقاومت کار با ارزشی است در این دوره دومین مجموعه آن به 3 زبان فارسی، عربی و انگلیسی منتشر شده است. وی افزود: یکی از مشکلات سینمای دفاع مقدس بحث بازار بین‌الملل و تقاضای مخاطبان آن است و ما هنوز نتوانستیم وارد بازارهای منطقه و بین‌الملل با اشتراکات مشترک شده باشیم که یکی از دلایل آن به جریان کلی سینما باز می‌گردد که در دست نظام سلطه است و نمی‌توان برای آن برنامه‌ریزی کرد. دبیر جشنواره فیلم مقاومت ادامه داد: مشکل دوم ما این است که اعلام می‌کنند آثار دفاع مقدس با مشکل مخاطب مواجه است و این حرف کاملا اشتباهی است و بلکه با استقبال مخاطبان مواجه می‌باشد و این مجموعه در جهت گفتمان‌سازی در منطقه نقش موثری دارد و می‌توان از کاربردهای فرهنگی، آموزشی و ترویج فرهنگ مقاومت آن نام برد که تصمیم داریم گروهای هدف را شناسایی و برای آنها ارسال کنیم. در پایان این مراسم، از انسیه شاه‌حسینی، سید سعید سیدزاده، جواد اردکانی، ابراهیم اصغری، علی غفاری، نرگس آبیار، ابوذر پورمحمدی، علی ملاقلی‌پور، محسن علی‌اکبری، حسین قاسمی جامی و ابراهیم حاتمی‌کیا که فرزندش به نمایندگی از او آمده بود به پاس ساخت فیلمهای ارزشی، دینی و مقاومتی با اهدای لوح تقدیر، تجلیل شد.     منبع: خبرگزاری تسنیم 
 
