شیرمردانِ گرشیر
 برای شناخت بیشتر یکی از گمنام ترین سرداران دفاع مقدس به نام شهید «عبدالرضا اسماعیلی» سراغ یکی از گنج های دفاع مقدس در استان ایلام رفتم. بخش فرهنگ پایداری تبیان   «محمدتقی قاسمی» جانشین اسبق سپاه امیرالمومنین (ع) از روزهای تشکیل تیپ 114 مستقل امیرالمومنین می گوید که اولین تشکیلات یگانی در استان ایلام بود و شهید اسماعیلی در تشکیل آن نقشی بسزایی داشت. او از «گرشیر» و حماسه های فراموشش با حسرت می گوید: بااینکه جنگ در سال 59 شروع شد ولی در سال 66 یک دوربین به استان ایلام برای ثبت حماسه ها دادند! گنجینه نظامی 
من در اواخر آبان سال 1361 با شهید «عبدالرضا اسماعیلی»، این شهید نام آشنا و دلاور، در زمان تشکیل، سازمان دهی و راه اندازی تیپ 114 مستقل امیرالمومنین استان ایلام بود. با توجه به اینکه در اوایل جنگ، نیروها به صورت محوری در محورهای مختلف در حال نبرد بودند، تصمیم بر این گرفته شد که این ها در قالب یک سازمان یگانی تحت عنوان یک تیپ مستقل سازمان دهی شوند و مأموریت های خود را به شکل گروهان و گردان و تیپ در محورهای مختلف به انجام برسانند. حدود شش یا هفت نفر از نیروها برای انجام این مهم به قرارگاه «بانروشان» آمدند که بنده هم یکی از آن ها بودم و از محور «بیجار» و «میمک» به آنجا آمدم. از آن گروه اولیه، اسامی «محمد بینایی» و «محمود قاسمی» از تهران و «سید محمود طالبی» از کاشان را یادم مانده است. در آغاز کار با کمبود نیرو مواجه بودیم و نیروی کادر به شدت کم داشتیم. پس از فراخوانی بسیجیان به قرارگاه بانروشان، از سپاه ایلام درخواست نیروی کادر کردیم؛ مخصوصاً در رده فرماندهی. از اولین نیروهایی که به آنجا برای آموزش و سازمان دهی آمد، شهید عبدالرضا اسماعیلی بود که فرماندهی اولین گروهان آموزشی را بر عهده گرفت و مشغول به آموزش و سازمان دهی تیپ شد. رفته رفته ما متوجه شدیم که وی خیلی از ما قوی تر است چراکه اولاً در یک مقطعی در ارتش دوره تکاوری را گذرانده بود و دوماً اینکه در عملیات هایی با ارتش شرکت کرده بود و تجربه اندوخته بود. فهمیدیم که در آن عملیات ها چند بار مجروح شده و حتی لکنت زبانی که پیداکرده بود، به دلیل مجروحیت ناحیه دهان و فک او بود و آثار آن زخم های ارتش، در صورت و دست ها و بدنش کاملاً هویدا بود. هر چه بیشتر با او و کارهایش آشنا شدیم، بیشتر متوجه شدیم که عبدالرضا گنجینه ای است که به آن دست پیداکرده ایم؛ گنجینه ای که ازنظر تاکتیک ها و مسائل نظامیِ به روز، فوق العاده قوی بود. او یک نظامی به تمام معنا بود. فهمیدیم که او در هیچ زمینه ای و هیچ تاکتیکی مطلقاً چیزی کم نداشت و فوق العاده ورزیده بود. او در انواع جنگ های چریکی و پارتیزانی، تک جبهه ای، نبردهای دَورانی، جنگ در منطقه کوهستانی، جنگ در دشت، نبرد زرهی و مکانیزه و نبردهای دیگر، از هر نظر توانایی های فوق العاده بالایی دارد. نهایتاً هم ایشان در کمترین زمان به فرماندهی گردان ارتقا پیدا کرد. یکی از خصوصیات نظامی شهید اسماعیلی این بود که درصحنه نبرد، تمام نقاط ضعف و قوت و معایب و محاسن دشمن را به دقت رصد می کرد. اگر اطلاعاتی از برجستگی ها و توانایی های دشمن به دست می آورد، سعی می کرد که حتماً به آن ها غلبه کند. کدام فرمانده ما این قدر دقت داشت؟ عبدالرضا هم در عملیات های آفندی و هم در پدافندی، ازنظر برنامه ریزی، مدیریت، قدرت فرماندهی، هدایت، طرح ریزی، استقامت و خستگی ناپذیری در بین فرماندهان، واقعاً نمونه بود. یکی دیگر از ویژگی های این فرمانده دلاور، ولایت پذیری او بود؛ به طوری که در اجرای فرمان های رهبرش ثانیه ای درنگ نمی کرد و مصلحت اندیشی نداشت. او همیشه اعتقاد داشت که فرامین رهبری باید دقیقاً اجرا شود؛ مخصوصاً در جنگ. ازنظر فردی هم عبدالرضا ابعاد شخصیتی مختلفی داشت. شخصیتی دوست داشتنی بود. او در مواقع کاری، فوق العاده قاطع بود و در وضعیت عادی، روابطش با نیروهایش از جنس فرماندهی بر قلوب بود. بسیار شاد و امیدوار به زندگی بود و از افراد خموده و افسرده خوشش نمی آمد. او از دشمن بی باک بود و ضمن شدت قاطعیت در مواقع لازم و در هنگامه نبرد و ضمن صلابت و شجاعت و قدرت در انجام مأموریت ها، در مواقع عادی با نیروهای تحت امرش رفیق بود و بر قلوب حکومت می کرد. ما تعجب می کردیم ولی او می گفت: هر کاری جای خودش را دارد. او در ساختن تیپ نقش بسیار مهمی ایفا کرد. پس ازاینکه تیپ 114 مستقل امیرالمومنین (ع) سازمان دهی پیدا کرد، ما وارد محور «چنگوله» شدیم و به عنوان اولین مأموریت رسمی، دفاع از محور چنگوله و پدافند روی ارتفاعات «گرشیر» به ما محول شد. شهید اسماعیلی در خط مقدم گرشیر مسئولیت رسمی پیدا کرد. ایستادن عاشورایی در گرشیر گرشیر و سختی های گرشیر، نبردهای گرشیر، مظلومیت گرشیر و ناگفته هایش، نامی آشنا و مظلوم در تاریخ دفاع مقدس است. ارتفاعاتی که ما در آن استقرار پیدا کردیم، تپه ای بود که به نام «تپه بِلِی قان» معروف شده بود. کل ارتفاعات گرشیر حدود 400 تا 500 مترمربع مساحت داشت و این در حالی بود که هر موشک «کاتیوشا» 400 مترمربع شعاع ترکش آن است. عراق هم پنج قبضه کاتیوشا به محور گرشیر مأمور کرده بود که به صورت ضربدری آنجا را می زدند. موقعیتی سخت و طاقت فرسا بود. از طرفی ما هیچ نوع پشتیبانی آتشی نداشتیم. نیروی پیاده ای بودیم با سلاح «ژ.3» و تک و توکی «کلاشینکف» و تعدادی تیربار. کوچک ترین پشتیبانی آتش و توپخانه نداشتیم که بتواند آتش دشمن را خاموش کند. حتی نیروی احتیاط هم نداشتیم. در گرشیر ما جاده نداشتیم و این مشکلات زیادی برایمان ایجاد کرد. وقتی جاده نداشته باشی، آب نداری، نان نداری، غذا نداری، مهمات نداری، سنگری که در برابر ترکش ها جان تو را حفظ کند نداری. مجروح و شهیدهای ما باید حدود یک کیلومتر به پشت گرشیر انتقال داده می شدند. مجموع این ها، شرایط بسیار سختی را در گرشیر ایجاد کرده بود. در چنین شرایطی بود که این مرد بزرگ، عبدالرضای دلاور مقاومت کرد و ایستاد؛ به ایستادگی تاریخ تا تاریخ را بسازد. نیروهایی که در گرشیر ایستادند، عاشورایی ایستادند. چقدر از جوانان ما عبدالرضا را می شناسند؟ جوانی شجاع، دلاور، بی ادعا و متأسفانه گمنام. البته شهدا نیاز به معرفی ندارند و این ما هستیم که به معرفی آن ها نیازمندیم. ایران در «والفجر مقدماتی» قصد انجام عملیات در محورهای «دهلران»، «فکه» و «شرهانی» و منطقه «چیلات» و «بیات» داشت؛ لذا دو گروهان از نیروهای ما نیز که در گرشیر مستقر بودیم به این محورها اعزام شد. یکی از آن ها به گمانم گروهان عبدالرضا بود. چیزی نگذشته بود که مشکلاتی در محور چنگوله پیش آمد و وضعیت در گرشیر بغرنج شد؛ برای همین مجبور شدیم آن دو گروهان را فراخوانی کنیم تا در ارتفاعات گرشیر پدافند کنیم. اگر چه عملیات والفجر مقدماتی با شکست مواجه شد اما ما توانستیم که با تمام وجود گرشیر را حفظ کنیم. در گرشیر بچه های ما سه بار محاصره شدند و هر سه بار هم عاشورایی دفاع کردند و عاشورا را در گرشیر تکرار کردند. هر بار در این محاصره ها شهید و مجروح زیادی دادیم. یادم نمی رود که در یکی از این محاصره ها در یک شب 13 نفر از رزمنده ها شهید شدند. گردان ما در عین اینکه تلفات زیادی داد، اما تلفات زیادی هم به دشمن وارد کرد و حتی یکی از فرماندهان شجاع دشمن را روی ارتفاعات گرشیر کشتیم و جنازه اش جا ماند. عراق در اوج قدرت بود و ما در اوج مظلومیت. نیروهای ایلامی تنها باروحیه عاشورایی و مقاومت مثال زدنی خویش توانستند گرشیر را حفظ کنند؛ اما متأسفانه از آن همه حماسه جز خاطره های افرادی که در گرشیر حضور داشتند چیزی نمانده است. سال 66 به ایلام یک دوربین فیلم برداری داده شد و از آن همه دلاوری عبدالرضاها در مقاومت عاشورایی گرشیر چیزی بر جای نمانده است. آیا امروز کسی گرشیر را می شناسد؟ و آیا گذر کاروان های راهیان نور به گرشیر می افتد؟ خسته کردن خستگی در گرشیر یک بار گردان ما نوبت استراحتش بود. از گرشیر عقب آمد و شهید «عبدالله فتاحی» در گرشیر مستقر شد. عبدالرضا با نیروهایش شب به مقر رسیدند و تازه می خواستند استراحت کنند. ساعت دو و نیم یا سه شب از مرکز پیام، برایم پیامی آوردند. من خواب بودم و پیام را کناری گذاشتم تا فردا صبح آن را بخوانم؛ اما یک لحظه فکر کردم که نکند در محور گرشیر اتفاقی افتاده باشد. زود بلند شدم و پای چراغ نفتی را بالا زدم و پیام را خواندم. دیدم نوشته است که عبدالله فتاحی شهید شده و الآن محور فرمانده ندارد. (آه می کشد)... خیلی برایم سخت بود؛ فوق العاده سخت. نیروی کادر هم کم داشتیم. عبدالرضا هم تازه از گرشیر با آن وضعیت، از زیر آن همه آتش برگشته بود و خسته بود. تازه می خواست استراحت کند. واقعاً نمی دانستم چه کارکنم. همین جوری که پیام دستم بود از سنگر بیرون آمدم. دو بار تا کنار سنگر شهید عبدالرضا رفتم ولی شرم داشتم بیدارش کنم و بگویم که الآن محور کسی را ندارد و باید برود آنجا. از طرفی نیروی دیگری هم نداشتم. یک بار دیگر نزدیک سنگرش رفتم و نمی دانم چطور شد که احساس کردم عبدالرضا بیدار است. از سنگر آمد بیرون و گفت: چه خبر شده؟ بااینکه خجالت می کشیدم به او بگویم که چنین وضعیتی پیش آمده، گفتم: «عبدالله شهید شده و الآن محور کسی را ندارد. گفت: تصمیم چیه؟ گفتم: نمی دانم چکارکنم. کسی هم نداریم. فوری گفت: من می رم.» این مرد بزرگ بی هیچ حرفی، همان ساعت با ماشین حرکت کرد و رفت در محور مستقر شد. بدون اینکه بگوید خسته هستم، بگوید من زیر آتش بودم، بگوید من این وضعیت را پیداکرده ام، بدون کوچک ترین بهانه ای و بی آنکه استراحت کرده باشد، به محور سخت گرشیر برگشت و نگذاشت جای شهید عبدالله فتاحی خالی بماند. یکی از ویژگی های این مرد بزرگ، استقامت در نبرد بود. این سردار دلاور، خستگی ناپذیر بود. در جبهه ها تابلویی بود که روی آن می نوشتند: رزمنده ها خستگی را خسته کردند. عبدالرضا این شعار را عملاً به نمایش گذاشت. عبدالرضا واقعاً خستگی را خسته کرد. او در مکتب «حسین بن علی (ع)» پرورش یافته بود و هرگز در برابر دشمن احساس خستگی و ذلت پذیری نداشت و در نبرد نابرابری که در برابر دشمنی پر قدرت داشتیم، بسیار بی باک بود. یکی از خصوصیات شهید اسماعیلی، به روز بودن دانش نظامی او بود به نحوی که تمام آموزش ها و تاکتیک هایش به روز بود و اصلاً این گونه نبود که رفع تکلیفی کار کند. هر فن و تاکتیکی که در جبهه نیاز بود، سریع آن را از هر طریقی که ممکن بود یاد می گرفت و روی نیروهای تحت امرش پیاده می کرد. شوق آموختن مسائل نظامی در او حتی بعد از جنگ و در زمان صلح هم ادامه داشت به طوری که غواصی آموخت و دوره عالی پیاده را در دانشگاه امام حسین (ع) گذراند. در آموزش نیروها خیلی جدی بود و یک شعاری را همیشه می داد و می گفت: اگر ما درصحنه آموزش، سخت ترین آموزش را بدهیم، درصحنه جنگ بزرگ ترین پیروزی را به دست می آوریم. اگر در گردانش رزمنده های میان سال وجود داشت می گفت که این گردان باید در جنگ و تاکتیک، نقش غازهای وحشی را داشته باشد. به نوعی سعی کرد توانایی کماندوها را در رزمنده ها ایجاد کند و به آن ها انگیزه بدهد.    منبع: ایسنا
 