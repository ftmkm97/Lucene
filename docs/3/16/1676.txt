دوره روزنامه نگاری اندیشه  افتتاح شد
   &nbsp;مراسم افتتاحیه دوره آموزشی روزنامه نگاری اندیشه ای، عصر چهارشنبه 7 مهر در سالن همایش های کانون اندیشه جوان برگزار شد. بخش ارتباطات تبیان    باشگاه رسانه ای باران با همکاری کانون اندیشه جوان، دوره روزنامه نگاری اندیشه را در مدت ۱۷ هفته، برگزار خواهد کرد. در این دوره مباحث فکری و اندیشه ای در کنار مباحث حرفه ای و فنی روزنامه نگاری آموزش داده می شود. برگزارکنندگان دوره روزنامه نگاری اندیشه، برآنند تا با بررسی مسئله شناسانه موضوعات و جریان های فکری موجود قدمی در جهت آگاه سازی خبرنگاران فعال در حوزه اندیشه و فرهنگ و دانشجویان و علاقه مندان به حوزه رسانه، به عنوان افراد تاثیرگذار بردارند. رضا مقدسی مدیر مسئول سابق خبرگزاری مهر، در این برنامه با بیان این نکته که سال گذشته اولین دوره روزنامه نگاری اندیشه در دانشگاه امام صادق(ع) توسط موسسه باران تشکیل شد و امسال دومین دوره در کانون برگزار خواهد شد. طی سخنانی به معرفی دوره و ضرورت آن برای کسانی که می خواهند کار رسانه ای انجام دهند پرداخت. مدیر باشگاه باران، در ادامه صحبت های خود، سرفصل های دوره و اساتیدی که در این دوره حضور خواهند داشت را معرفی کرد. در ادامه مراسم، پس از پخش گزارش تصویری، از دوره نخست روزنامه نگاری اندیشه ، محمدرضا یقینی مدیرعامل کانون اندیشه جوان، طی سخنانی با اشاره به سابقه رسانه و اشکال آن، به کارکرد رسانه پرداخت. وی ضمن اشاره به کارکرد اساسی رسانه ها در جامعه، بر نقش تاثیرگذار رسانه ها در شکل دهی به سبک زندگی مردم و تربیت آن ها برای انجام یک رفتار سیاسی به خصوص، تأکید کرد. یقینی گفت: امروز مسئله اصلی به خدمت گرفتن رسانه، برای رسیدن به اهداف جنگ نرم است؛ چراکه در جنگ نرم هدف اصلی شکل دادن به افکار عمومی، برای کسب نتایج عینی است. این شکل دادن به افکار عمومی در دو غالب صورت می گیرد: یک؛ به روش اندیشیدن مردم و مخاطبان شکل می دهند و دوم؛ مبانی جدیدی در اختیار آن ها قرار می دهند؛ این مبانی جدید ارزش های جدیدی را برای آنها تعریف می کند و این ارزش های جدید انتخاب ها و سلایق جدیدی را ایجاد می کند و این سلایق جدید در زندگی فردی، اجتماعی، سیاسی و اقتصادی خودش رو نشان می دهد. این دوره با حضور اساتیدی چون فواد ایزدی، احمد توکلی، عطاالله رفیع آتانی، حسین رضی، ابراهیم متقی، فرزاد جهان بین، محمدحسین صفارهرندی، سید حسین شهرستانی، مرتضی روحانی، روح الله نامداری و محمد ابراهیم نژاد با سرفصل های «آشنایی با اندیشکده های آمریکا»، «آشنایی با ماموریت های رسانه اسلامی»، «مبانی ارتباطات جمعی، آشنایی با مبانی غرب مدرن»، «آشنایی با مکاتب و جریانات فکری چپ، راست و لیبرال»، «دوران جدید عالم و عصر امام خمینی»، «آشنایی با حکمت اسلامی، اسلام ناب در برابر قرائت های انحرافی»، «گونه شناسی روشنفکری در ایران، اصول مصاحبه خبری و گزارش نویسی خبری»، برگزار خواهد شد.    منبع : خبرگزاری مهر 
