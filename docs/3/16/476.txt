سند پرافتخار روحانیت
 رئیس سازمان عقیدتی سیاسی ارتش، گفت: نقش بی بدیل و تأثیرگذار روحانیت در هشت سال دفاع مقدس بر هیچ کس پوشیده نیست و شهادت بیش از سه هزار نفر از روحانیون و طلبه ها، سندی پرافتخار از حضور روحانیون در دفاع مقدس است. بخش فرهنگ پایداری تبیان    این مطلب را حجت الاسلام والمسلمین سیدمحمد علی آل هاشم به مناسبت سالروز تشکیل سازمان عقیدتی سیاسی ارتش در جمع کارکنان اداره عقیدتی سیاسی نیروی دریایی ارتش، عنوان کرد.
وی ادامه داد، تأسیس نهاد عقیدتی سیاسی در ارتش نشان از دوراندیشی حضرت امام خمینی (ره) داشت و ما امروز بیش از پیش ضرورت این ابتکار مهم به ویژه فعالیت های فرهنگی را در جامعه و در بین نیروهای مسلح احساس می کنیم.
نماینده ولی فقیه در ارتش جمهوری اسلامی ایران، افزود: ابتکار تشکیل نهاد عقیدتی سیاسی در ارتش در ابتدا توسط رهبر فرزانه انقلاب در سال 57 مطرح شد و معظم له در آن زمان به 3 اصل ولایی بودن، اسلامی بودن و مردمی بودن ارتش با تأسیس این نهاد تأکید داشتند.
آل هاشم به موانع تشکیل سازمان عقیدتی سیاسی در ارتش اشاره و تصریح کرد: عامل اول عوامل نفوذی و سکولار در ارتش و سازمان های مرتبط بودند که مخالف نقش آفرینی دین، فرهنگ و روحانیت در ارتش می شدند و مانع دوم نیز فرماندهانی بودند که فکر می کردند ممکن است عقیدتی سیاسی در کار آن ها اختلال ایجاد اما عامل سوم و آشکارترین مخالفت توسط بنی صدر انجام می گرفت تا حدی که وی تلاش می کرد عقیدتی سیاسی زیر نظر مستقیم او فعالیت کند.
رئیس سازمان عقیدتی سیاسی ارتش اضافه کرد: از افتخارات سازمان عقیدتی سیاسی حضور روحانیون در کنار رزمندگان در سنگرها و جبهه ها و تقدیم صدها شهید و جانباز در دوران دفاع مقدس است که هیچ وقت فراموش نمی شود.
وی خاطرنشان کرد: در بعد قرآنی در کشور ما هیچ سازمانی را سراغ نداریم که در طول 37 سال توانسته باشد 36 دوره مسابقات قرآنی برگزار کند و یکی از عواملی که باعث شد سازمان عقیدتی سیاسی ارتش در بعد فرهنگی برای سومین بار به عنوان نهاد برتر معرفی شود نیز همین موضوع بود.
حجت الاسلام والمسلمین آل هاشم گفت: فرماندهی معظم کل قوا فرموده بودند که باید در عقیدتی سیاسی تلاش 10 برابری صورت گیرد که ما خوشبختانه امروز در بعضی از زمینه ها به این مهم دست پیداکرده ایم که فعالیت های قرآنی و اهمیت به پیشکسوتان دفاع مقدس از این قبیل است.
وی در پایان بابیان این که حضور روحانیون در یکان های نظامی تأثیرگذار و ضروری است، تصریح کرد: تأسیس سازمان عقیدتی سیاسی در کنار نهادهای نظامی نشانگر اهمیت حضور روحانیون در یکان های نظامی است فلذا ما از همکارانمان درخواست می کنیم که تلاش خود را در راستای تربیت دینی کارکنان بیشتر کنند و در عرصه های جدید مانند فضای مجازی بیش از پیش فعالیت کنند.
  منبع: ایرنا
 