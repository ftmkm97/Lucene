برای خواب هزاران کودک
 همسر شهید مدافع حرم افشین ذورقی بحری گفت: از نبود همسرم ناراحت نیستم زیرا همسرم رفت تا خواب زیبای هزاران کودک دیگر آشفته نشود. بخش فرهنگ پایداری تبیان &nbsp;   در آخرین روز از هفته دفاع مقدس رایحه زندگی در خانواده شهید ذورقی به وزیدن گرفت و سومین فرزند شهید ذورقی بحری به دنیا آمد. پاسدار شهید «افشین ذورقی» بحری مدافع حرم گلستانی است که در 23 اسفندماه سال 1394 برای دفاع از حرم آل الله (ع) عازم سوریه شد و پس از حضور 36 روزه به درجه رفیع شهادت نائل آمد. وی که دو فرزند به نام های محمد احسان و محسن داشت در حالی به سوریه می رود که فرزند سومش هنوز به دنیا نیامده بود و او رفت تا به همگان اثبات کند که دفاع از دین و گام نهادن در مسیر جهاد و شهادت ارزش گذشتن از داشته های دنیوی و به جان خریدن ندیدن فرزندی که متولد نشده است را دارد. در ششمین روز از پاییز سال 1395 در حالی که نسیم پاییزی درختان و طراوت شادی سبزه ها را به زردی مبدل ساخته بود گویا بوی بهار در منزل شهید ذورقی به وزیدن گرفت و خداوند به همسر شهید افشین ذورقی بحری، افشینی دیگر بخشیده است.
ابومحسن به معنی پدر نیکی ها که نام سومین فرزند شهید نهاده شده امروز برای مادرش تجلی گاه افشین است؛ اگرچه باور اینکه مردی از جنس آسمان در خانه ای خاکی نباشد سخت است اما شیرینی سومین یادگار این مرد آسمانی تلخی ها را برای همسر شهید شیرین تر کرده است. امروز سرباز کوچک امام و ولایت در گهواره خود به دور از دست های آسمانی پدر، بزرگ خواهد شد و فردا باز افشینی دیگر بدنه استکبار را به لرزه درخواهد آورد و انتقام خون شهدای اسلام را در لقای ولایت خواهد گرفت امروز مادر ابومحسن با این رویا فرزندش را شیر می دهد. با شنیدن خبر تولد فرزند سوم شهید مدافع حرم گلستانی افشین ذورقی بحری این افتخار نصیبمان شد تا با مادری از جنس بهار، مادری که امروز همسر شهید و مادر سه فرزند شهید است، گفت وگویی را ترتیب دهیم که توجه به آن خالی از لطف نخواهد بود.
اشرف کشانی، همسر شهید مدافع حرم حاج افشین ذورقی از احساس خود پس از تولد فرزند سومش، گفت: حس مادری احساسی نیست که بتوان آن را وصف کرد و قابل توصیف نیست.
&nbsp;این همسر شهید مدافع حرم در خصوص نبود همسرش در زمان تولد فرزند سوم، افزود: نخستین انتظار و خواسته هر بانویی پس از تولد فرزند حضور همسر در کنارش است و البته برای بهبودی مادری که به تازگی فرزندش متولد شده است حضور همسر بسیار تأثیرگذار است.
وی پس از اینکه از شوق و فواید حضور همسر در کنار مادری که به تازگی فرزندش متولد شده است، تعریف می کند باصلابت و محکم گفت: بنده از اینکه در این شرایط همسرم حضور ندارد ناراحت نیستم همان روزی که شهید ذورقی عازم رفتن به سوریه بود فکر این روزها را کرده بودم.
همسر شهید مدافع حرم افشین ذورقی بحری ادامه داد: از نبود همسرم ناراحت نیستم زیرا پدر ابومحسن رفت تا خواب زیبای هزاران کودک دیگر آشفته نشود و این چنین مسائل است که مایه آرامش ما، خانواده های شهدا می شود.
کشانی با بیان اینکه گاهی اوقات تولد ابومحسن را با حضور شهید ذورقی متصور می شوم، خاطرنشان کرد: اگر همسرم حضور داشت قطعاً با دسته گل و هدیه به دیدنم می آمد و اگر الآن می توانستم لحظه ای او را ببینم درخواست می کردم که دعا کند مادری نمونه باشم تا فرزندم را طوری پرورش دهم که در مسیر سیدالشهدا (ع) گام بردارد. وی سرباز امام زمان (عج) شدن فرزندش را از آرزوهای خود دانست و ابراز داشت: در تمام دوران بارداری لحظه ای بدون وضو نبوده ام و در حال حاضر نیز لحظه ای بدون وضو به فرزندم شیر نمی دهم زیرا اعتقاد دارم فرزندی که قرار بر سربازی امام زمان (عج) دارد مادرش باید طیب و طاهر باشد.
بانوی مهربان و صبور گزارش ما همان کسی است که با شنیدن خبر شهادت همسرش به پاس شکرگزاری و ادای بندگی نماز شکر به جای می آورد.
وی همان بانویی است که وقتی پس از شهادت همسر به حرم حضرت زینب (س) مشرف می شود، می گوید: «نیامده ام از رفتن همسرم گلایه کنم آمده ام ملتمسانه بگویم سه حاج افشین دیگر برایت آورده ام و با خانم زینب (س) عهد بسته ام در صورت شهادت سه فرزندم که نذر حضرت علی اکبر (ع)، حضرت علی اصغر (ع) و امام حسین (ع) کردم، خودم آن ها را کفن کنم.»
این بانو که در عمل به وصیت همسرش قطره ای اشک از چشمانش جاری نشد، بیان داشت: تاکنون برای شهادت همسرم گریه نکردم اگر هر سه فرزندم را هم فدای اسلام کنم محال است دشمن اشک چشمانم را ببیند.
با دیدن و شنیدن ژس العمل ها، ازخودگذشتگی ها و صبوری های این همسر شهید می توان گفت وی در پیروی از منش و صبر زینبی موفق بوده است.
و امروز هم که فرزند سوم این بانو دیده به جهان گشود در بیان بزرگ ترین خواسته اش، اظهار داشت: از ائمه (ع) درخواست می کنم مرا یاری دهند تا بتوانم فرزندی تربیت کنم که منتقم خون حضرت اباعبدالله (ع) باشد.
همسر شهید مدافع حرم حاج افشین ذورقی بحری تصریح کرد: به یاد پدر اسم مستعار شهید ذورقی در سوریه که ابومحسن نام داشت را برای فرزندم انتخاب کردم.
کشانی در پایان یادآور شد: باکمال افتخار، عزت و بدون هیچ منتی شهید داده ایم انتظاری از مردم نداریم اما تنها از آن ها می خواهیم دعاگوی ما باشند تا در این مسیری که مسوولیت ما را سخت تر کرده است شرمنده حضرت زهرا (س) نباشیم. وی در انتها بیان کرد: مردم در کنار ما و فرزندان ما باشند زیرا ما نیازمند حمایت معنوی و عاطفی مردم هستیم آن هم حمایتی که از روی دلسوزی و ترحم نباشد.    منبع: فارس
