روابط ایران و اسرائیل
 29 شهریور 1358 اوری لیبرانی سفیر سابق اسرائیل در تهران گفت: اسرائیل بخاطر اقدام ایران در قطع رابطه با این كشور، زیان سنگینی دیده&nbsp; است. فرآوری: فهیمه السادات آقامیری-بخش تاریخ ایران و جهان تبیان   ایران قبل از انقلاب یکی از کشورهای دوست و نزدیک خود را اسرائیل قرار داده بود و هموراره می کوشید این ارتباط را بیشتر کند&nbsp; و تنها در دوران دکتر مصدق بود که این ارتباط قطع شد.  دولت مصدق رابطه با اسرائیل را قطع کرد  روز 16 تیرماه 1330 دولت ایران به نخست وزیری دکتر محمد مصدق روابط سیاسی و دیپلماتیک خود را با رژیم اسرائیل قطع کرد. پایان جنگ جهانی اول تحولات مهمی در دنیا بر جای گذاشت. یکی از مهم ترین این تحولات فروپاشی امپراتوری مسلمان عثمانی و تقسیم آن به کشورهای کوچک شامل ترکیه، سوریه، لبنان، فلسطین، عراق، اردن و عربستان سعودی بود. جامعه ملل که پس از پایان&nbsp; جنگ جهانی اول تشکیل شده بود، سرپرستی این دولت های کوچک مسلمان&nbsp; را به فاتحان جنگ سپرد که از جمله آن ها قیمومیت کشور فلسطین به بریتانیا واگذار شد. بریتانیا که در طول مدت قیمومیت خود بر فلسطین، برنامه تشکیل دولتی مرکب از یهودیان سراسر دنیا در خاک فلسطین را طراحی کرده بود، پس از پایان جنگ جهانی دوم، مساله فلسطین و تشکیل دولت&nbsp; یهود را به سازمان ملل ارجاع داد، سازمان ملل متحد نیز اقدام به تاسیس کمیته تحقیقی جهت تعیین تکلیف نهایی سرزمین فلسطین کرد. همزمان دولت ایران از سوی شورای امنیت سازمان ملل متحد برای عضویت در این کمیته انتخاب شد. کمیته پس از بررسی جوانب موضوع به دو گروه اکثریت و اقلیت که دارای دو دیدگاه متفاوت بودند، تقسیم شد. گروه اکثریت خواهان تاسیس دو دولت مستقل و مجزای یهود و عرب در فلسطین بود و گروه اقلیت خواستار آن بود که پس از استقلال فلسطین، یهودیان مهاجر و بومی فلسطین در سکونتگاه هایشان از خودمختاری در چارچوب یک طرح نظام فدرالی بهره مند باشند. ایران نیز در این میان از اعضای فعال گروه اقلیت بود که از طرح خودمختاری حمایت کرده و مخالف طرح تقسیم بود. پس از تصویب طرح تقسیم در مجمع عمومی سازمان ملل و اعلام تشکیل دولت اسرائیل در سال 1948 میلادی (1327 خورشیدی)، دولت ایران علی رغم اینکه به تدریج درمی یافت که تسریع در دریافت کمک های مالی پیش بینی شده در اصل 4 ترومن از ایالات متحده تا اندازه ای منوط به شناسایی دولت یهود است، جهت حفظ روابط خود با کشورهای عرب به عضویت اسرائیل در سازمان ملل رای منفی داد. کابینه احمد قوام که زیر فشار گروه های مذهبی قرار داشت، با صدور بیانیه ای تاسیس دولت یهود را محکوم و آمادگی خود را برای همکاری جهت آزادی فلسطین با سایر دولت های اسلامی اعلام کرد. اما از همین زمان بود که مجموعه وقایعی ایران را به تجدیدنظر در موضع اولیه واداشت. حادثه ترور نافرجام محمدرضا شاه پهلوی در 15 بهمن 1327 (4 فوریه 1949) که منجر به برقراری حکومت نظامی و غیرقانونی شدن حزب توده و توقیف کلیه مطبوعات (به غیر از روزنامه های کیهان و اطلاعات) و نیز دستگیری و تبعید آیت الله کاشانی شد، مانع استمرار فضای ضدیت با تاسیس اسرائیل در فضای سیاسی کشور گردید. تحکیم قدرت شاه و افزایش اختیارات وی در نتیجه تشکیل مجلس موسسان در سال 1328 و به ویژه تشکیل مجلس سنا که متشکل از نمایندگان منصوب شاه بود، وزنه پرقدرتی را در مقابل مجلس شورای ملی شکل داد و به این ترتیب شاه از اختیار عمل بیشتری در همه حوزه ها، از جمله حوزه سیاست خارجی بهره مند شد. موفقیت نظامی دولت تازه تاسیس اسرائیل در مقابل تهاجم گسترده اعراب موجب حیرت آمیخته با تحسین بسیاری از ناظرین سیاسی و نظامی ایران شد. سپهبد حاجعلی رزم آرا رییس وقت ستاد ارتش ایران در سخنرانی خود در باشگاه افسران، ارتش اسرائیل را به لحاظ کارایی و شهامت ستود و آن را الگویی برای ارتش ایران دانست. در مطبوعات آن دوران نیز نوشته هایی در ستایش از نظامیان اسرائیلی درج شد. همزمان با تاسیس رژیم اسرائیل، مهاجرت فزاینده و غیرقانونی یهودیان عراقی به ایران نیز آغاز شد که این موج مهاجران که شامل جمعیتی بالغ بر دو برابر یهودیان ایرانی بودند، سبب تحریک احساسات مسلمانان علیه یهودیان ایرانی و عراقی شد و به همین دلیل در برخی از شهر ها در پی تحریکاتی عده ای اقدام به آزار و اذیت یهودیان کردند. دولت ایران جهت خاتمه بخشیدن به منازعه پیش آمده ورود یهودیانی که تابعیت غیرایرانی داشتند را به خاک کشور ممنوع کرد و به همین دلیل محافل صهیونیستی در جهان با جوسازی های فراوان دولت ایران را به اتخاذ سیاست های یهودستیزانه متهم کردند. علی اصغر حکمت، وزیر امور خارجه کابینه محمدساعد مراغه ای در پاسخ به این اتهامات، آن را مردود دانست و نشر چنین اکاذیبی را به عناصر مغرض و مفسده جو نسبت داد و گفت: «اگر شهربانی کل وجود عناصر نامطلوبی را در اتباع بیگانه برخلاف مصالح عامه تشخیص داده و پروانه اقامت آنان را لغو نموده است، به هیچ وجه ارتباطی با سیاست ضد اقلیت های مخصوص ندارد.» از سوی دیگر اتباع ایرانی غیریهودی ساکن در اسرائیل (مسلمانان و بهاییان)، مورد آزار و فشار دولت اسرائیل قرار گرفتند تا ایران را برای شناسایی اسرائیل زیر فشار بگذارند. به این ترتیب دولت ایران از یکسو با مساله وجود پرشمار یهودیان خواستار مهاجرت عراقی و ایرانی مواجه شد و از سوی دیگر با مشکل اتباع ایرانی ساکن در اسرائیل، زیر فشار دولت اسرائیل و محافل صهیونیستی قرار گرفت. همزمان روابط ایران و مصر نیز که در پی جدایی ملکه فوزیه از شاه ایران رو به سردی نهاده بود، همچنان در پی تداوم نوشته های توهین آمیز مطبوعات مصری به شاه و دربار ایران تیره بود. اما با این اوصاف ایران همچنان در مجامع جهانی به پایداری در صف اعراب ادامه می داد. دولت ایران هنگام صدور قطعنامه 303 مجمع عمومی سازمان ملل در 9 دسامبر 1949 (18 آذر 1328)، رای خود را به سود کشورهای عربی مبنی بر استقرار رژیم بین المللی در بیت المقدس، اعلام داشت. این در حالی بود که آمریکا و انگلستان با تصمیم مجمع عمومی سازمان ملل متحد مخالفت کردند و همزمان پارلمان اسرائیل نیز انتقال پایتخت از تل آویو به بیت المقدس را تصویب کرده بود. روز پیش از تشکیل جلسه مجمع عمومی، کمیته مخصوص سیاسی سازمان ملل که ریاست آن را نصرالله انتظام، نماینده ایران برعهده داشت، با 35 رای موافق در برابر 13 مخالف و 11 ممتنع، استقرار یک رژیم بین المللی را در بیت المقدس و مناطق اطراف آن تصویب کرده بود. دولت ایران نیز در تصویب این مصوبه، نقش فعالانه ای ایفا کرد. نخستین مسافرت شاه به ایالات متحده آمریکا در 24 آبان 1328 خورشیدی (15 نوامبر 1949 میلادی) با هدف جلب کمک های مالی و اقتصادی آمریکا به ایران برای اجرای برنامه هفت ساله عمرانی کشور و اخذ کمک های نظامی بیشتر به منظور تقویت بنیه دفاعی ایران انجام شد. در این سفر شاه پس از اخذ موافقت های کلی و اصولی از مقامات آمریکایی به ایران بازگشت و بلافاصله پس از مراجعت تصمیم خود را برای اجرای طرح اصلاحات ارضی و تصفیه ادارات از عناصر نا مطلوب اعلام داشت، هر چند که تحولات داخلی اجرای مقاصد او را تا بعد از 28 مرداد 1332 به تعویق انداخت. به هر ترتیب در جریان این سفر بود که شاه و مقامات ایرانی همراه وی، از نفوذ فوق العاده جمعیت 5 میلیونی یهودیان آمریکا و به ویژه سرمایه دارانشان بر اقتصاد و سیاست این کشور مطلع شدند. در واقع با مخالفت جدی سرمایه داران یهودی، مساله اعطای وام به ایران منتفی می شد. شاه در طول اقامت 48 روزه خود در آمریکا، ملاقات هایی نیز با سرمایه داران بزرگ و محافل یهودی آمریکایی داشت و در این ملاقات ها مساله شناسایی اسرائیل نیز مورد بحث و مذاکره قرار گرفت. بنابراین برداشت مقامات ایرانی از اینکه شناسایی اسرائیل متضمن برخورداری از کمک های مالی و تسلیحاتی امریکا خواهد بود و تهران را به صورت قابل ملاحظه ای به واشنگتن نزدیک می کند، به صورت عاملی در جهت شناسایی اسرائیل در آمد. اعلام شناسایی اسرائیل از سوی دولت ایران در 24 بهمن 1328 (14 فوریه 1950) بنا بر گزارش آسوشیتدپرس، محمدساعد مراغه ای نخست وزیر وقت ایران اعلام کرد که دروازه های کشور به روی تمامی پناهندگان و کسانی که قصد دارند در ایران اقامت موقت داشته باشند، باز است. پنج روز بعد نماینده اسرائیل با ساعد ملاقات کرد و به دنبال آن ساعد به روسای اداره گذرنامه، شهربانی و ژاندارمری دستور داد که نماینده مزبور را به عنوان نماینده اسرائیل در زمینه پناهندگان و مهاجران بشناسند. سرانجام در 16 اسفند 1328 (6 مارس 1950)، دولت ایران به صورت دوفاکتو دولت اسرائیل را به رسمیت شناخت و این موضوع به طور رسمی از جانب نماینده ایران در سازمان ملل اعلام شد و اطلاعیه رسمی دولت در این باره نیز 10 روز بعد صادر گردید. در پی این اعلام بود که تعدادی از نمایندگان مجلس شورای ملی به مخالفت با این اقدام برخاستند، از آن جمله عبدالصاحب صفایی، نماینده مجلس شورای ملی و سیدمحمد تدین نماینده مجلس سنا بودند. ساعد در نطقی که در روز 30 اردیبهشت 1329 در مجلس سنا (یعنی بیش از یک ماه پس از سقوط کابینه اش) ایراد کرد به دفاع از به رسمیت شناختن اسرائیل پرداخت: « 6چنانکه آقایان محترم اطلاع دارند، در جهات عدیده ما مدیون مساعدت های سازمان ملل متحد هستیم و برقراری روابط دوفاکتو با دولت اسرائیل با حیثیت سیاسی و منافع ایران تطبیق می کرد و این موضوع را دو سال به احترام اعراب عقب انداختیم ولی وقتی مشاهده می شود که اعراب با عقد قراردادهای متارکه و مذاکرات نظامی و حضور در کنفرانس ها و امضا سازش ها و تسلیم به تصمیمات سازمان ملل راجع به تقسیم فلسطین و الحاق قسمت عرب نشین آن به اردن هاشمی و اتخاذ تصمیم مذاکره با کشور اسرائیل بر اساس تصمیمات سازمان ملل، عملا و بالفعل شناخته اند، دیگر علتی نداشت که دولت ایران هم به شناسایی بالفعل و دوفاکتو اسرائیل اقدام نکند » علی منصور، سخنگوی رسمی وزارت خارجه کابینه جدید در دفاع از اقدام کابینه پیشین، ضمن اشاره به رسمیت یافتن اسرائیل توسط اعراب در نتیجه انجام مذاکرات، وجود 20 هزار تبعه ایرانی در اسرائیل و صادرات کالاهای ایرانی به این کشور را دلایلی بر لزوم برقراری رابطه میان دو کشور برشمرد. جلال آل احمد در سفرنامه خود به اسرائیل در این باره می نویسد: «ایران از معدود کشورهای مسلمانی بود که با اسرائیل روابط دیپلماتیک برقرار کرد و طبیعی است که این امر، باعث خرسندی خاطر حکومت اسرائیل شد... برای اسرائیل که در یک منطقه مسلمان نشین از جهان، به کلی تک افتاده بود، چه چیزی طبیعی تر از اینکه دست دراز تنها کشور منطقه را که به سمتش دراز شده بود با شادی بسیار بفشرد. اما پشت این ظاهر طبیعی و در متن روابط پیچیده سیاست خارجی، این دوستی به ظاهر بی شائبه، پر از رمز و راز بود...» قطع روابط و تعطیلی کنسولگری اما همزمان با جنبش ملی شدن صنعت نفت و تشکیل کابینه توسط دکتر محمد مصدق، بار دیگر موضوع روابط ایران و اسرائیل به میان کشیده شد. کشورهای عربی به مقامات دولت مصدق اطلاع دادند که در صورت بازپس گیری شناسایی اسرائیل از سوی دولت ایران، آن ها نیز در جریان اختلافات ایران و انگلستان بر سر مساله نفت، از موضع ایران حمایت خواهند کرد. در همین زمان بود که آیت الله کاشانی در مصاحبه ای با روزنامه المصری بغداد گفت که فسخ شناسایی اسرائیل توسط ایران حتمی است. در پی این سخنان، باقر کاظمی، وزیر امور خارجه کابینه مصدق نیز در 16 تیر 1330 در مجلس حاضر و تصمیم دولت مبنی بر تعطیل کنسولگری ایران در بیت المقدس را به اطلاع نمایندگان رساند. البته دولت در اعلامیه رسمی که در روز بعد انژاس داد علت این اقدام را کاهش درآمد ها در اثر قطع صادرات نفت و الزام دولت به صرفه جویی های ارزی عنوان کرد. بنابراین کابینه مصدق تنها به فراخوانی کادر سیاسی اقدام کرد و نه فسخ شناسایی دوفاکتوی اسرائیل. اما علی رغم این باقر کاظمی تلاش هایی را در جهت تعطیلی فعالیت آژانس یهود در ایران انجام داد. به هر روی اعراب اقدام ایران را به منزله فسخ شناسایی دوفاکتوی اسرائیل تلقی کردند. در پی کودتای 28 مرداد 1332 و سقوط دولت قانونی دکتر مصدق، سیاست های دولت در برخی موضوعات تا 180 درجه تغییر کرد و از آن جمله قطع رابطه با اسرائیل بود که به فراموشی سپرده شد. در فاصله سال های 1956 تا 1979 سازمان اطلاعاتی اسرائیل همکاری نزدیکی با ایران و ترکیه داشت که از آن پس هیچ گاه چنین پیمانی با این گستردگی عمل میان این سه کشور ایجاد نشد؛ این پیمان یکی از جامع ترین و موثر ترین برنامه های سیاست های خارجی اسرائیل به شمار می رود. این برنامه نمایانگر دکترین اسرائیل در مواجه با همسایگانش بود و بزرگترین استراتژی این دولت از بدو تاسیسش به شمار می رفت. روابط اورشلیم و تهران بیش از 20 سال به طول انجامید و در سال 1979 با سقوط محمدرضا شاه پهلوی خاتمه یافت. اما از جمله دوست داران ارتباط ایران با اسرائیل ، امیر عباس هویدا بود ، که اسرائیل ازین علاقه بسیار صاحب امتیاز شد. هدیه اسرائیل به «هویدا»&nbsp;  مدرسه&nbsp;ای كه امیرعباس هویدا در آن خواندن و نوشتن آموخت، شاخه ای بود از «آلیانس جهانی اسرائیلی» كه در 1860 (1246 ق) در جهت همدردی با یهودیان و رسیدگی به گرفتاری های همكیشان در سراسر جهان بر پا شد. مركز این انجمن در پاریس بود و بنیانگذارش آدولف كرمیو و چند تن از روشنفكران یهودی بودند. 
او تحت تأثیر همین آموزه ها، در مدرسه فرانسوی بیروت به گروه تمپلرها Templar)) پیوست . گروهی كه عباس میلانی درباره سابقه تاریخی آن می نویسد: 
«آنها خود را نخبگان روشنفكری مدرسه می دانستند و نام تمپلرها را برگزیده بودند. انتخاب شان سخت غریب بود، چون تمپلرهای سده دوازدهم، سلحشورانی پرآوازه بودند كه در جنگ های صلیبی، علیه مسلمین می جنگیدند. به گمان برخی از محققان، همین تمپلرها را باید هسته اولیه فراماسونری دانست.» 
همو در جائی دیگر، ضمن صحبت از بحث های روشنفكری هویدا و دوستانش در منزل مسكونی او در بیروت، درباره ایجاد دولت اسرائیل می نویسد: 
« بحث امكان ایجاد یك دولت یهودی در بخشی از سرزمین فلسطین هم در آن زمان سخت رایج بود. هویدا از جمله اقلیت&nbsp;كوچكی بود كه از ایجاد چنین دولتی طرفدارای می كرد. می گفت: این تنها پادزهر سامی ستیزی تاریخی است.» 
طبیعی است كه تلاش های شبانه روزی امیرعباس هویدا در كمیسری عالی سازمان پناهندگان در ژنو را باید در راستای ایجاد دولت مورد علاقه او كه تنها پادزهر سامی ستیزی باشد، جستجو كرد. 

عباس میلانی در این باره می نویسد: 
«وقتی فرانسه به اشغال نازی ها درآمد، كشورهایی چون ایران نه تنها روابط خود را با فرانسه اشغالی قطع كردند، بلكه دفاتر سفارت خود را هم در شهر پاریس بستند. ساختمان سفارت ایران در اختیار ابوالحسین [عبدالحسین] سرداری قرار گرفت كه جوان ترین برادر افسرالملوك [مادر هویدا] بود .... دیپلماتی حرفه ای بود و قبل از حمله نازی ها مسئولیت امور كنسولی سفارت ایران در پاریس را به عهده داشت ... رفیق باز و رفیق یاب بود. با برخی از سران ارتش اشغالگر آلمان در پاریس از سر دوستی در آمد. آنان را به مهمانی های مجلل در محل سفارت دعوت می كرد و خاویار و شامپانی فراوان و رایگان در اختیارشان می گذاشت و برای تفریحشان حتی دختران جوان و زیبا را هم تدارك می كرد. رابطش برای تامین این دختران یكی از زنان زیبای پاریس به نام الكساندریا بود. مهمان نوازی های سرداری [!؟] هم برای او منشأ منفعت&nbsp; مالی فراوان شد و هم زندگی برخی از یهودیان پاریس را نجات داد ... سرداری با استفاده از روابط نزدیكش با آلمان ها، جان خانواده های یهودی ایرانی مقیم پاریس را از مرگ حتمی نجات داد. او نیز به نوبه خود مقامات آلمانی را متقاعد كرده بود كه هر كس گذرنامه ایرانی دارد علی رغم وابستگی های مذهبی اش، شهروند ایرانی و لاجرم از حقوق این شهروندان برخوردار است... سرداری به حدود هزار و پانصد گذرنامه ایرانی دسترسی داشت. وقتی در سال 1942، نازی ها بازداشت یهودیان پاریس را آغاز كردند، سرداری تصمیم گرفت این گذرنامه ها را به نام برخی از یهودیان غیر ایرانی صادر كند. 
یكی دو سال بعد، نشریات ایرانی از این ماجرا خبردار شدند و به لحنی تند و انتقاد آمیز، می پرسیدند چرا سرداری را به رغم فروش گذرنامه به جهودان هنوز از كار بركنار نكرده اند ... به روایت فریدون هویدا، «در سال 1948 من در پاریس بودم وقتی كه اعضای جامعه یهودیان ایرانی مقیم پاریس به دیدن دایی من آمدند، سینی یی نقره ای كه امضای روسای جامعه یهودیان در آن نقر شده بود، برسبیل امتنان و احترام به او هدیه كردند.» 
اسكندر دلدم، امیرعباس هویدا را از اعضای «شورای امریكایی صهیونیزم» موسوم به AZL معرفی می كند و فعالیت های او در سازمان ملل را پوششی بر عضویت وی در این شورا می داند. 
همین وابستگی&nbsp; بود كه در ماه اول نخست وزیری او، ساواك را وادار به ارائه طرحی برای برون رفت از مشكل اشتهار او به بهائیت كرد. طرحی كه در بند ششم آن آمده است: 
«عدم انجام هیچ نوع معامله تجارتی و داد و ستد كه دال بر نزدیكی با اسرائیل باشد، زیرا عناصر مخرب، بهائیان را عوامل اسرائیل در ایران به مردم معرفی كرده اند.» 
هنوز مدت زیادی از انتصاب او به نخست وزیری، سپری نشده بود كه اظهار نظر شد: 
«چون آقای هویدا نخست وزیر در معامله محرمانه فروش نفت ایران به اسرائیل، خدمت بزرگی به آن كشور نموده، دولت اسرائیل در قبال این خدمت یكصد و چهل هزار متر مربع زمین در فلسطین به ایشان واگذار نموده است.» 
پیوستگی فرقه بهائیت و صهیونیزم به اندازه ای روشن و مبرهن بود كه در كمیسیون نشر نفحات الله ! در شیراز گفته شد:
«دولت اسرائیل در جنگ سال 46 و 47 قهرمان جهان شناخته شده، ما جامعه بهائیت، فعالیت این قوم عزیز یهود را ستایش می كنیم.» 
علی رغم اینكه از دو طرف&nbsp;هویدا و اسرائیل تلاش بر این بود تا روابط فی مابین، در نهایت پنهان كاری ادامه یابد ولی گاهی اوقات، نشریات خارجی از این ارتباط پرده بر می داشتند. نمونه آن مصاحبه ای است كه «مجله آلمان هوبی » با او داشت، سئوال كرد: 
«آیا در صورت بروز منازعه جدید فی مابین اسرائیل و اعراب، ایران در تحریم نفتی شركت خواهد كرد؟» 
و هویدا در پاسخ گفت: 
«ما در تحریم نفتی گذشته اعراب نیز دخالتی نداشته، شركت نكردیم و بنا بر این در آینده نیز به همین عمل مبادرت خواهیم ورزید و نفت از دیدگاه ما یك متاع تجارتی است نه یك اسلحه سیاسی. در صورت بروز كشمكش خصمانه و منازعه جدید در خاورمیانه، صادرات نفت ما لاینقطع مسیر خود را ادامه خواهد داد.»    منابع: سایت موسسه مطالعات و پژوهش های سیاسی، سایت تاریخ ایرانی


  
&nbsp;