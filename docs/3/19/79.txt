زنان؛ بیشترین شرکت کنندگان دوسالانه نگارگری
 958 اثر از 458 هنرمند به دبیرخانه دهمین دوسالانه ملی نگارگری ایران رسید. بخش هنری تبیان   با پایان مهلت ارسال آثار به دبیرخانه دهمین دوسالانه ملی نگارگری ایران، انتخاب اولیه آثار رسیده به دبیرخانه توسط هیات انتخاب انجام می شود. در رشته نقاشی ایرانی 359 اثر، در رشته تذهیب 204 اثر، در رشته تشعیر 68 اثر، در رشته گل و مرغ 230 اثر، در رشته طراحی سیاه قلم 62 اثر و پرتره سازی به شیوه نگارگری 35 اثر به دبیرخانه دوسالانه رسیده است و هیات انتخاب متشکل از محمدباقر آقامیری، اردشیر مجرد تاکستانی، مجید مهرگان، مهرداد خطایی، امیر طهماسبی، حسینعلی ماچیانی، محمدرضا هنرور و عبدالله محرمی، آثار نهایی را برای نمایشگاه دوسالانه انتخاب می کنند. بیشتر شرکت کنندگان دهمین دوسالانه نگارگری با حضور 80 درصدی را&nbsp; زنان تشکیل می دهند و از بین 458 شرکت کننده در دوسالانه، 362نفر، زن هستند و 96 نفر مرد هستند. همچنین شرکت کنندگان شهرستانی با 241 نفر، بیشتر از شرکت کنندگان تهرانی با تعداد 217 نفر به این دوسالانه اثر ارسال کردند. دهمین دوسالانه ملی نگارگری ایران در بخش مسابقه، همایش علمی و تجلیل از پیشکسوتان نگارگری ایران اواخر آذر و اوایل دی ماه امسال برگزار می شود که بخش مسابقه در گرایش های نگارگری، گل و مرغ، تذهیب، تشعیر، طراحی سیاه قلم و پرتره سازی به شیوه نگارگری و پرداز با موضوع آزاد است و همایش علمی دهمین دوسالانه ملی نگارگری ایران در دو بخش مقالات علمی با محوریت تاثیر مدارس صنایع قدیمه و موزه هنرهای ملی در نگارگری معاصر و نشست های تخصصی و سخنرانی استادان و متخصصان با موضوع نگارگری ایران برگزار خواهد شد.    منبع: ایلنا
 
