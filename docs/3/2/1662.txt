باب شهادت بسته نیست
 جانشین فرمانده نیروی زمینی سپاه پاسداران انقلاب اسلامی گفت: لباس سبز پاسداری در دفاع از حریم آل الله کفن ما است و باب شهادت در جبهه اسلام نیز بسته نیست. بخش فرهنگ پایداری تبیان   این مطلب را سردار سرتیپ پاسدار عبدالله عراقی روز شنبه در آیین تشییع پیکر پاک و مطهر شهیدان «محمدرضا الوانی» و «سجاد زبر جدی سهراب» که در دفاع از حرم عقیله بنی هاشم (ع) به شهادت رسیدند، عنوان کرد.
وی گفت: مردان صادق، با خدا عهد و پیمان بستند و گروهی از آن ها «و من قضا نحو» شدند و بر عهدی که بستند وفا کردند.
جانشین فرمانده نیروی زمینی سپاه پاسداران انقلاب اسلامی ادامه داد: سال گذشته در سوریه و حلب در منطقه بسیار سختی گیرکرده بودیم؛ منطقه ای که در آن ارتفاعی به بلندی 50 متر در سه کیلومتر وجود داشت که بر بلندای آن دشمن تروریستی - تکفیری با سدکردن حرکت مدافعین حرم، وضعیتی هم چون شلمچه ایجاد کرده بود.
سردار عراقی با اشاره به اینکه در این منطقه عملیاتی دشمن با موشک های 23 میلی متری مانع حرکت مدافعین حرم شده بود، افزود: به همین خاطر زمانی که دنبال تعدادی داوطلب می گشتیم تا خط شکنی کند، محمدرضا الوانی اولین نفری بود که داوطلبانه تکبیرگویان به سمت دشمن حرکت کرد و بعد از هجوم برق آسایی او بود که پشت سر او نیروها حرکت کردند و بدین شکل خط شکسته شد و مدافعین حرم بر جاده حلب به حما مسلط شدند.
وی با تأکید بااینکه رزمندگان مدافع حرم شبانه روز در مناطق عملیاتی سوریه حضوری فعال داشتند، تصریح کرد: هرچند عزیزانی را در دفاع از حرم اهل بیت (ع) از دست داده ایم اما با این وجود چنانچه ولی امر ما فرمان دهد، همه ما فدایی خواهیم شد زیرا معتقدیم این لباس پاسداری لباس کفن ما است و باب شهادت در جبهه اسلام نیز بسته نیست.
جانشین فرمانده نیروی زمینی سپاه اضافه کرد: ما همچنان در برابر استکبار جهانی می ایستیم زیرا استکبار جهانی که در رأس آن ها آمریکا و اسرائیل قرار دارند همواره برای ما مانع تراشی می کنند؛ به همین خاطر اعلام می کنیم سینه سپر کرده و گوش به فرمان ولایت در هر جبهه ای که باز شود برای ما مانند کربلا و شلمچه خواهد بود.
وی با بیان اینکه وقتی ولایت فرمان دادند جبهه مقاومت باید تقویت شود برای ما شلمچه، شام و عراق فرقی نمی کند، عنوان کرد: ننگ و نفرین بر کسانی که در خلوت های خود و در فضای مجازی می گویند این ها برای پول می روند؛ در حالی که این عزیزان به غیر از حقوق مصوب سازمانی، مبلغ دیگری دریافت نمی کنند و این هم به این دلیل است که ما وظیفه مان ادامه دادن راه اباعبدالله (ع) است.
پیکر پاک و مطهر دو شهید مدافع حرم عقیله بنی هاشم حضرت زینب کبری (س) صبح امروز شنبه در ستاد فرماندهی نیروی زمینی سپاه پاسداران انقلاب اسلامی تشییع شد.
در آستانه ورود به ماه محرم، ماه پیروزی خون بر شمشیر، پیکر پاک و مطهر دو سردار و مجاهد خستگی ناپذیر مدافع حرم عقیله بنی هاشم (س) شهیدان محمدرضا الوانی و سجاد زبر جدی سهراب با حضور جمعی از هم رزمان و رزمندگان مدافع حرم در ستاد نیروی زمینی تشییع شدند.
در آیین تشییع پیکر پاک و نورانی این دو شهید گران قدر نیروی زمینی سپاه، شماری از فرماندهان و مسئولان بلندپایه نظامی از سپاه پاسداران انقلاب اسلامی حضور داشتند.
سردار سرتیپ پاسدار محمد پاکپور فرمانده نیروی زمینی سپاه، سردار سرتیپ پاسدار عبدالله عراقی جانشین فرمانده نیروی زمینی سپاه و شماری از رزمندگان یگان صابرین سپاه خانواده معزز و معظم شهدا، جانبازان، ایثارگران و یادگاران هشت سال دفاع مقدس در این مراسم حضور داشتند.
شهید مدافع حرم سرهنگ پاسدار «محمدرضا الوانی» و شهید مدافع حرم «سجاد زبر جدی سهراب» از مدافعان حرم در هفته گذشته هنگام انجام مأموریت مستشاری و کمک به ارتش و رزمندگان مقاومت اسلامی سوریه در نبرد با تروریست های تکفیری به شهادت رسیدند.
بنابراین گزارش، پیکر مطهر این دو شهید گران قدر قرار است برای خاک سپاری به استان همدان و شهرری منتقل شود.    منبع: ایرنا
