تهدید نظامی را موشک ها دور کردند نه لبخند دیپلمات ها
 نماینده ولی فقیه در سپاه گفت: تهدید نظامی دشمن را رزمایش های موشکی پیامبر اعظم(ص) و حضور قایق های تندرو در خلیج فارس کان لم یکن کرده است نه لبخند دیپلمات های ما با مذاکره کنندگان غربی. بخش سیاست تبیان   حجت الاسلام والمسلمین علی سعیدی نماینده ولی فقیه در سپاه پاسداران انقلاب اسلامی، طی گفتگویی تفصیلی به برخی موضوعات مهم روز کشور ازجمله قراردادهای نفتی،برجام، عهدشکنی آمریکایی ها پس از مذاکرات و نحوه تعامل دولتمردان با این کشور، خطر نفوذ استراتژیک در لایه های حاکیمت و توان بازدارندگی نیروهای مسلح از جمله سپاه پاسداران در برابر تهدیدات پرداخت. حجت الاسلام سعیدی در این مصاحبه با بیان اینکه هدف آمریکا براندازی جمهوری اسلامی است منتهی تاکتیک های آن در مقاطع مختلف تغییر می کند گفت: آمریکایی ها لایه ای از استراتژی خود در قبال ایران را در مقطع برجام عملی کردند. وی معتقد است دولت در داخل کشور به دنبال این بود که در پناه برجام بحث ارتباط با آمریکا را حل کند و هدف اصلی آمریکا نیز از مذاکرات&nbsp;&nbsp; موضوعات فراهسته ای بود اما رهبر انقلاب جلوی امتیازدهی بیشتر به آمریکا را گرفتند.  شرایط نگران کننده ای را شاهد هستیم، آنچه امروز در بیانات رهبری تحت عنوان استحکام درونی نظام، بازسازی درونی قدرت، استکبار ستیزی، انقلابی گری و... می بینیم، ناظر به خطراتی است که امروز چه در حوزه اندیشه و چه در حوزه نگرش و گرایش و چه در حوزه رفتار و عملکرد ما را تهدید می کند. حجت الاسلام سعیدی در ادامه این موضوع می گوید که منظومه فکری برخی آقایان با تفکرات امام (ره) منافات دارد و در این خصوص توضیح می دهد: بحث مذاکرات پنهانی، موضوع FATF یا بحث قراردادهای نفتی با تمام اشکالاتی که مطرح می شود در راستای تفکری است که معتقد است «ما باید به هر قیمتی در ابعاد گوناگون وارد جامعه جهانی شویم.» نماینده ولی فقیه در سپاه پاسداران در قسمت دیگری از این گفتگو به تشریح علل فروپاشی اتحاد جماهیر شوروی پرداخت و گفت: آمریکا، شوروی را از درون استحاله کرد، استدلال برخی آقایان سیاست مدار فعلی مانند استدلال «خروشچف» که سیاست درهای باز را در پیش گرفت فریبنده&nbsp; است و ظاهر بدی ندارد اما تصرف در ادراک سیاسی دولت مردان را به دنبال دارد و این خطرناک است. حجت الاسلام سعیدی با بیان اینکه&nbsp; گرفتار تحول ارتجاعی در باور و ذهن برخی دولت مردان هستیم اظهار داشت: مهم ترین خطری که انقلاب را تهدید می کند تغییر محاسبات دولت مردان نسبت به آمریکا&nbsp; و غفلت از خطر تصرف دشمن در ادراک فرهنگی مردم است. وی در بخش دیگری از این گفتگو تاکید کرد: تهدید نظامی دشمن را مانورهای موشکی پیامبر اعظم(ص) و حضور قایق های تندرو در خلیج فارس کان&nbsp; لم یکن کرده است نه لبخند دیپلمات های ما با مذاکره کنندگان غربی. حجت الاسلام سعیدی با اشاره به فایل صوتی منتشر شده از منتظری و انتقاد او&nbsp; نسبت به اعدام&nbsp; منافقین اظهار داشت: حکومت دینی نمی تواند «شاه سلطان حسینی» عمل کند و این فایل خیانت مسلم به حضرت امام(ره) و حتی شخص منتظری ساده لوح است. نماینده ولی فقیه در سپاه در بخش پایانی این گفتگو با رد برخی ادعاهای دشمن مبنی بر دخالت سپاه پاسداران در انتخابات&nbsp; تاکید کرد: سپاه ابداً در هیچ انتخاباتی دخالت نکرده و از کاندیدای خاصی حمایت نمی کند اما اصول، مبانی، معیارها و شاخص های خود را خواهد گفت. مشروح گفتگو با نماینده ولی فقیه در سپاه را در ادامه می خوانید: 
** آمریکا لایه ای از استراتژی خود در قبال ایران را از طریق برجام عملی کرد فارس: سال گذشته در عرصه بین المللی با پدیده برجام مواجه شدیم که تأثیرات داخلی و خارجی فراوانی بر جای گذاشت و منتقدین و موافقینی بسیاری نیز داشت. نکته مهمی که می شود به آن اشاره کرد مباحث معیشتی مردم است که مطابق وعده ها برآورده نشد؛ همانطور که رهبر معظم انقلاب هم صریحا اشاره می کنند تغییر محسوسی در زندگی مردم دیده نشد. سوال ما این است که بعد از 8 ماه از اجرایی شدن برجام و عمل کردن ایران به تعهدات خود، چه برآیند و نگاهی نسبت به برجام وجود دارد و شِمای کلی که بعد از این 8 ماه می توان برای برجام ترسیم کرد چیست؟ حجت الاسلام سعیدی: دربحث برجام دقیقا شاهد تحقق پیش بینی های رهبر معظم انقلاب بودیم، برجام لایه های متفاوتی دارد که از چند زاویه می توان آن را مورد بررسی قرار داد. نخستین سوالی که به ذهن متبادر می شود این است که&nbsp;&nbsp; هدف آمریکا از این تعامل چه بود و در پاسخ می توان به ضرس قاطع گفت که آمریکایی ها لایه ای از استراتژی خود را در قبال ایران در این مقطع عملی کردند. استراتژی آمریکا در بخشی از تاریخ انقلاب، جنگ نیابتی بود، در زمان دیگر تهاجم فرهنگی بود و در مرحله ای نیز تحریم را دنبال می کردند اما آخرین استراتژی که آمریکایی ها در قبال ایران&nbsp; به آن رسیدند، تعامل است. هدف آمریکا براندازی است منتهی تاکتیک آن متغیر است. برخی تصور می کردند که آمریکایی ها دچار یک تغییر در هدف شدند در حالیکه هدف آنها ثابت است و برخی اوقات استراتژی یا تاکتیک متفاوت می شود. گام اولی که آمریکایی ها در این مرحله دنبال می کردند این بود که فشار هسته ای را به حداقل برسانند و معمولا در گام های اولیه امتیازاتی نیز می دهند. سابقه این مسئله نیز وجود دارد. ** رهبر انقلاب جلوی امتیازدهی بیشتر به آمریکا را گرفتند گام دوم، حرکت به سمت موضوعات فراهسته ای یعنی برجام دو، سه و ... بود که آنها دنبال می کردند. در این زمان اگر بخواهیم ارزیابی درستی از میزان موفقیت آنها داشته باشیم، باید بگوییم هنرمندی و هوشمندی رهبری طوری این حرکت را مهندسی کرد که امتیازاتی که لازم بوده داده شود به حداقل برسد و جلوی حرکت آمریکا به سمت برجام دو و سه سد شود. ما سرمایه عظیمی در عمق استراتژیک داریم که آمریکا دنبال آن سرمایه عظیم بود که در آنجا ما را خلع سلاح کند. از نظر آمریکا در قضیه برجام، ما سرمایه قابل توجهی را از دست دادیم یعنی از دست دادن غنی سازی20 درصد، فردو، آب سنگین اراک و کاهش سانتریفیوژ ها. این سرمایه هایی بود که نمی بایست به سادگی در وهله اول در اختیار آنان قرار می دادیم و باید این امتیازات را مرحله ای واگذار می کردیم؛ متاسفانه اینها مواردی بود که در چارچوب شروط رهبری عملیاتی نشد، اما نکته مهمی که باید به آن توجه کرد این است که آمریکا به هدف اصلی خود که موضوعات فراهسته ای بود، نرسید اما مسأله این است که ما به وعده خود سریعاً عمل کردیم آمریکا چهره واقعی خود را نشان داد و به وعده ها عمل نکرد. دولت به دنبال رابطه با آمریکا از طریق برجام بود از سوی دیگر، دولت در داخل کشور به دنبال این بود که در پناه برجام بحث ارتباط با آمریکا را حل کند. این مسئله مهمی بود که به اساس انقلاب برمی گردد. رهبرمعظم انقلاب در اینجا مسئله را هدایت فرمودند که «بحث مذاکرات آری اما ارتباط با آمریکا و صاف کردن سابقه جنایات ایالات متحده در طول این 50-40 سال به خصوص پس از انقلاب اسلامی خیر». آنچه که باید به آن توجه کنیم این است که دولت دنبال ارتباط با آمریکا و&nbsp; گذشتن از بسیاری از سرمایه ها بود. در قضیه برجام قرار بود برجام دو و سه نیز بوجود آید و هنوز هم به نظر می رسد آقایان دنبال این قضیه هستند اما آنچه که ما در تدبیر رهبری شاهد بودیم، این است که در داخل فقط به مسئله مذاکره در چارچوب هسته ای بسنده شود و در مسئله خارجی هم نباید به هیچ عنوان وارد برجام دو و سه شویم زیرا این موضوع عمق استراتژیک ماست و آنچه که باعث شده ما در این 37 سال آمریکا را در منطقه&nbsp; به انزوا بکشانیم قدرت نفوذ معنوی انقلاب در عرصه عراق، لبنان، سوریه، یمن، فلسطین بوده است. به همین دلیل ملت ما باید کاملا در موضوع فراهسته ای هوشیار باشد و در وجهه داخلی نباید از مذاکره در خصوص بحث هسته ای فراتر رویم و این جزو خطوط قرمزی است که حق عبور از آن را نداریم. برجام محصول مطالعات در مرکز تحقیقات استراتژیک است یکی از اصلی ترین مواردی که در خصوص برجام وجود داشت، برداشته&nbsp; شدن تحریم ها بود. این یکی از مهم ترین خواسته هایی بود که باعث شد ما سر میز مذاکره بنشینیم. تیتر روزنامه های موافق برجام پس از توافق با 1+5 نیز حکایت از این موضوع داشت و در صحبت های رئیس جمهور نیز مشخصا بحث لغو تحریم های هسته ای در روز توافق مطرح شد اما امروز شاهدیم که تحریم هایی که قرار بود دفعتاً و در همان روز لغو شود کم کم در حال برداشته شدن است. جدای از این مسئله در فضای مجازی، خبرهایی مبنی بر توافقاتی پنهانی برای مسائل غیر از برجام و مسائل پولی و بانکی منتشر می شود. موضوع FATF که حضرت عالی نیز در جریان آن قرار دارید شدیداً بحث&nbsp; شبهه برانگیزی است این قضیه را چطور ارزیابی می کنید؟ حجت الاسلام سعیدی: ماجرای FATF بر می گردد به سال 1989 که معاهده ای در پاریس با پوشش استاندارد سازی مالی و گردش پولی در جهت تقویت سلطه و نفوذ غرب بر بلوک شرق و کنترل گردش مالی شوروی منعقد گردید که شواهد گویای این است که این قرار نقش زیادی در سقوط شوروی داشت. که این معاهده در حقیقت دنبال کنترل گردش مالی ایران است در تداوم برجام. بعد از یک دوره 10ساله مطالعه در مورد اینکه راهکار حل مشکلات کشور چیست، متأسفانه به علت ورود برخی عوامل دگراندیش در این مراکز مطالعاتی، نتیجه این مطالعات در مسیری تعریف شد که خارج از اصول و تعاریف حضرت امام (ره) و رهبری بوده و هست. دستاورد 10 سال مطالعه در مرکز تحقیقات استراتژیک تحت عنوان «توسعه تعامل گرا» مطرح شده است؛ به عنوان مثال در کتاب «جهانی شدن راهکارها و چالش ها» که توسط آقای سریع القلم به رشته تحریر در آمده این تفکر به وضوح دیده می شود. کتابی که مقدمه آن را آقای روحانی نوشته بود. حجت الاسلام سعیدی: بله؛ این کتاب با مقدمه جناب آقای دکتر روحانی در سال 91 منتشر شد. در این کتاب عنوان شده است که ما راهی جز جذب شدن در جامعه جهانی نداریم و باید در تاروپود اقتصاد بین الملل جذب شویم تا بتوانیم مشکلات مان را حل کنیم. در آن کتاب چند اصل رامطرح می کند. اول، اصل پارادوکسیکال بین دین داری و جامعه جهانی و در توضیح این اصل می گوید که نمی توانیم از سویی دیندار باشیم و از سوی دیگر در جامعه جهانی وارد شویم و باید حوزه تخصصی دولت از حوزه تخصصی دین جدا شود. این یک نگاه سکولاریستی است که آفت بزرگی برای یک جامعه دینی محسوب می شود. دومین اصل که در این کتاب به آن اشاره شده نفی استقلال است و در توضیح این اصل می گوید استقلال برای دوره آپارتاید است و در حال حاضر دیگر منسوخ شده و معنا ندارد. در حالی که اصولاً هم جامعیت دین و هم استقلال جزو اصول و جوهره نظام دینی است و شعارهای اصلی حضرت امام خمینی (ره) و رهبر معظم انقلاب بوده و هست. بحث مذاکرات پنهانی، موضوع FATF یا بحث قراردادهای نفتی با تمام اشکالاتی که مطرح می شود در راستای آن تفکری است که می گوید «ما باید به هر قیمتی در ابعاد گوناگون وارد جامعه جهانی شویم. این جامعه جهانی یک کدخدا دارد و آن کدخدا، آمریکاست که ما باید با این کشور کنار بیاییم.» این تعبیر صریح جناب آقای دکتر روحانی در روز جشنواره گاز است که فرمودند «باید با آمریکا کنار بیاییم و نمی توانیم با آمریکا مقابله کنیم آن هم با شعارهای بعضاً تو خالی» منظومه فکری برخی آقایان با تفکرات امام(ره) منافات دارد یکی از اقداماتی که خود خبرگزاری فارس و برخی رسانه های ولایتمدار در حال تبیین آن هستند، بیان این گونه موارد است که تحسین برانگیز است. باید به ریشه قضیه توجه شود، ریشه قضیه منظومه فکری آقایان است که با روح حاکم بر تفکرات حضرت امام(ره) که می فرماید ما آمده ایم نظام بین الملل را تغییر دهیم و مقابله کنیم، منافات دارد. ما گرفتار نوعی تغییر هویت هستیم یا به عبارت دیگر گرفتار عدول از تمدن اسلامی و تسلیم شدن در برابر تمدن غرب. این جمله ای که رهبر معظم انقلاب می فرمایند که «ما در یک پیچ مهم تاریخی قرار داریم» به نظر می رسد به همین موضوع اشاره داشته باشد. ما سه تمدن را پشت سر گذاشتیم؛ یک دوره تمدن یونان بود که افول کرد پس از آن غرب در قرون وسطی در هاله ای از رکود و سکون فرو رفت و 10 قرن قرون وسطی بر اروپا حکمرانی می کرد و در همان دوره تمدن اسلامی بروز و ظهور پیدا کرد،پس از آن تمدن اسلامی افول کرد و رنسانس 300 سال است که به وجود آمده است و تمدن غرب بروز و ظهور پیدا کرد. آنچه که رهبری معظم انقلاب می فرمایند، نوید بازگشت تمدن اسلامی به جایگاه اصلی خود است. حرفی است که نظریه پرداز غربی مثل «ساموئل هانتینگتون» هم می زند که می گوید: «تنها تمدنی که قدرت مقابله با تمدن غرب را دارد، تمدن اسلامی است.» اما ما امروز داریم تمدن اسلامی را در تمدن غربی جذب می کنیم و تسلیم تمدن مادی گرا و اومانیست غرب می شویم. صرف نظر از مبانی و اصول حضرت امام(ره) و رهبری، با این حرکت، از مبانی و اصول حکومت دین و اصول بعثت عدول می کنیم، زیرا پیامبر اعظم(ص) بنیانگذار بزرگ ترین تمدن اسلامی بوده اند اما به علت انحراف برخی سران دولت های اسلامی این تمدن افول کرد و تمدن غرب 300 سال است که جایگزین تمدن اسلام شده است. رهبر معظم انقلاب می فرمایند ما استعداد و توان این را داریم که دوباره تمدن اسلامی را احیا کنیم و بر تمدن غرب توفّق بخشیم. خطرناک ترین تفکر این است که بگوییم «نمی توانیم» قطعاً یکی از پایه های عبور از این پیچ تاریخی، نهادهای انقلابی و جامعه انقلابی و تفکر انقلابی است؛ اما به عنوان مثال چند سال پیش شاهد بودیم برخی آقایان نکته ای را در خصوص توان دفاعی کشور گفتند با این مضمون که «ما زیاد نمی توانیم بر این توان دفاعی حساب باز کنیم چون ممکن است با یک موشک از بین برود»؛ در حال حاضر نیز شاهد برخی اظهارنظرهای سلسله وار هستیم که با شعار نمی توان جلوی برخی قدرت های جهانی ایستاد یا اخیراً که موضوعی را مطرح کردند که معنای آن این بود که باید به سمت کنار گذاشتن سلاح و تلاش برای تعامل و گفت وگو پیش رفت؛ این سلسله بهم پیوسته در نشان دادن ضعف ما در مقابله با غرب، قرار است به کجا بینجامد و چه هدفی را دنبال می کند؟   حجت الاسلام سعیدی: رهبر معظم انقلاب در یک سال و نیم گذشته برمباحث 4گانه انقلابی گری، جهاد کبیر، استحکام درونی نظام و استکبارستیزی بسیار تأکید کرده اند که ما باید ریشه دغدغه ایشان را بفهمیم. در این عرصه با چند چالش روبه رو هستیم، بخشی از این چالش، چالش نظری و فکری است، یعنی سوءبرداشت از حاکمیت دینی که آیا دین در چارچوب یک نظام سیاسی توان اداره تمام ابعاد اداره جامعه را داراست و می تواند با استکبار مقابله کند؟ به نظر من خطرناک ترین تفکر این است که ما بگوییم «نمی توانیم». حضرت امام خمینی (ره) چندین سال پیش فرموده بودند «آمریکا هیچ غلطی نمی تواند بکند» اما مایه تأسف است که پس از گذشت 37 سال از انقلاب،&nbsp; امروز از زبان دولت مردان و سیاست مداران می شنویم که ما «نمی توانیم» و «باید کوتاه بیاییم.» دومین چالش، چالش گرایشی است. یعنی افرادی که در گذشته دارای دیدگاهی بودند و در حال حاضر دیدگاه دیگری دارندو دچار استحاله و الیناسیون شده اند. الینه شدن به معنای تغییر نگرش، باور و گفتمان است که یکی از خطرناک ترین چالش های انقلاب های توحیدی محسوب می شود. به این معنا که عناصری که پیش از این تئوریسین های انقلاب بوده و ایده های خوبی را مطرح می کردند، به تدریج دچار دگردیسی شوند و نگاه شان نسبت به گذشته تغییر کند. این تغییر نیز عوامل متعددی دارد، بخشی از این عوامل خصلتی است، بخشی خانوادگی، بخشی مادی و بخشی وابستگی است. لبخند زدن به دشمن مصداق چالش رفتاری است چالش سوم، چالش رفتاری است. یعنی رفتار با اصول نمی خواند و رفتاری می بینیم که با مبانی که حضرت امام(ره) بنیانگذار بوده اند، سازگاری ندارد. لبخند زدن به دشمن مصداق چالش رفتاری است. چند بار تاریخ باید تکرار شود؟ شما در تاریخ ببینید که چرا امپراطوری شوروی سقوط کرد و یک انقلابی به بزرگی اتحاد جماهیر شوروی به آسانی فروپاشید. وقتی از آقای گورباچف سوال کردند که چه شد شما سقوط کردید، پاسخ داد: وقتی دیدم صف مک دونالد در شهر مسکو بیش از یک کیلومتر امتداد دارد، مقدمه سقوط امپراطوری شوروی بود. شاید آقای گورباچف نمی دانست کجا و چه کسی بند را به آب داده است، به نظر من این موضوع به دهه 70 میلادی بازمی گردد یعنی سال 1955 تا سال 1965 که آقای خروشچف در رأس حکومت بود؛ خروشچف به این جمع بندی رسید که ما بنا نیست تا ابد با آمریکا بجنگیم و می توانیم وارد عرصه مذاکره شویم. آمریکا شوروی را از دورن استحاله کرد فارس: و سیاست درهای باز را اجرا کردند حجت الاسلام سعیدی: همینطور است؛ گفتند ما می توانیم بنشینیم و صحبت کنیم. استدلال برخی آقایان سیاست مدار فعلی نیز مانند استدلال خروشچف استدلال فریبنده ای است و ظاهر بدی ندارد. آقای خروشچف می گفت شوروی در آمریکای لاتین حضور دارد، در شرق اروپا حضور دارد، در خاورمیانه و آفریقا نیز حضور دارد، نفت و گاز شوروی چند ده برابر آمریکاست، توان اتمی دارد، آمریکایی ها غلط می کنند به ما نارو بزنند. می نشینیم سر میز مذاکره و با همدیگر مشکلات را حل می کنیم. اتفاقاً آمریکایی ها نیز به دنبال این بودند که چه راهی پیدا کنند که اتحادیه جماهیر شوروی را به زیر بکشند. اوباما در یک جایی می گوید تاریخ گذشته ما این گونه است که جمهوری خواهان می گفتند شوروی را باید با بمب اتم نابود کرد، اما دموکرات ها می گفتند نیازی به این کار نیست. ما دوستان زیادی در شوروی داریم و به کمک آنها می توانیم انقلاب شان را از درون دچار استحاله کنیم. اتفاقاً مدلی که دموکرات ها دنبال می کردند، عملی شد. آمریکایی ها از این روزنه استفاده کرده و امتیازی هم به آقای خروشچف دادند و آن امضای پیمان «سالت یک» و منع توسعه کلاهک های هسته ای و امحای سلاح های مازاد بود. آقای خروشچف شرط کرده بود که شوروی از پیمان «سالت یک» تجاوز نمی کند و از سلاح اتمی نیز عبور نخواهد کرد، اما روسای بعدی نتوانستند این موضوع را کنترل کنند و پیمان «هلسینکی» هم که ناظر به حقوق بشر بود، امضا شد. اولین پایگاه نفوذ در ادراک سیاسی دولت مردان است 3 اتفاق در شوروی افتاد، اتفاق اول تغییر محاسبات رئیس جمهور بود، هشدار و فریاد رهبری در اینکه می فرمایند دشمن درصدد نفوذ است نگران تغییر محاسبات است. اولین پایگاه نفوذ به تعبیر بنده تصرف در ادراک سیاسی دولت مردان است. این موضوع در شوروی اتفاق افتاد، یعنی آقای خروشچف تغییر محاسبه داد و احساس کرد آمریکا عوض شده و دیگر آن آمریکای سابق نیست و ما می توانیم با او مذاکره کنیم. مسئله، اعتماد ساده اندیشانه به افراد و قضاوت های سطحی به مسائل است. ما وقتی می گوییم خودی و غیرخودی نداریم، این حرف یک شمشیر دو لبه است.  دومین تحولی که رخ داد، تغییر در بافت و چیدمان «دوما» بود. یعنی «دوما» در راستای خواسته های آقای خروشچف تغییر مسیر داد و سومین اتفاق، غفلت از نقش آمریکا بر افکار عمومی بود. آمریکا دو دهه بر روی افکار عمومی روسیه کار کرد و سبب شد همان مردمی که با مشت های گره کرده می گفتند «مرگ بر امپریالیسم سرمایه داری» امروز آرزوی شعبه ای از مک دونالد را در مسکو در سر می پرورانند. این یک تجربه است. روزی آقای گورباچف متوجه این خسران شد که نه آمریکای لاتینی در کار بود، نه شرق اروپایی، نه خاورمیانه ای، نه آفریقایی. اتحادیه جماهیر شوروی از هم پاشید و تنها مسکو باقی ماند. آمریکایی ها اوکراین، گرجستان، قزاقستان را ناامن کرده و در اختیار خودشان گرفتند و افراد متمایل به غرب را با استفاده از انقلاب مخملی بر سر کار آوردند. تمام این خسارت ها نتیجه، تغییر محاسبات رهبران وقت شوروی در آن دوره بود و ما نباید دچار این گرفتاری شویم. ما در حال حاضر در خطر این اشتباه محاسباتی قرار داریم، یعنی مهم ترین خطری که انقلاب را تهدید می کند تغییر محاسبات دولت مردان نسبت به آمریکاست و غفلت از خطر تصرف دشمن در ادراک فرهنگی مردم. نفوذ، یعنی تصرف دشمن در ادراک دولت مردان و مردم. نفوذ سیاسی تصرف در ادراک سیاسی دولت مردان است و نفوذ فرهنگی تصرف در ادراک فرهنگی مردم. این آفت برای حال حاضر نیست و در گذشته هم وجود داشته است. گرفتار تحول ارتجاعی در باور و ذهن برخی دولت مردان هستیم در تاریخ آمده که عمروعاص به معاویه می گوید: «دیگر کوتاه بیا. اینقدر که علیه مبانی و اصول بعثت اقدام کردی کافی است.» معاویه می گوید: «هنوز کافی نیست.» عمروعاص می گوید: «تست کن.» معاویه از او می پرسد: «چه کار کنم؟» عمروعاص پیشنهاد می دهد: «بگو کدو هم ذبح شرعی می خواهد.» معاویه می گوید: «نمی پذیرند.» عمروعاص پاسخ می دهد: «تو آن قدر بر ذهن مردم کار کرده ای که هرچه بگویی می پذیرند» و آنجا بود که اعلام کردند و دربار خلافت اموی دستور می دهد علاوه بر گاو و گوسفند و شتر، کدو هم ذبح شرعی می خواهد و از فردایش خلق الله کدو را رو به قبله می گذاشتند و سر می بریدند تا حلال شود. این تصرف در ادراک فرهنگی مردم است که توسط دشمن انجام می گیرد، حال این دشمن یک روزی معاویه است و یک روزی آمریکا. ما گرفتار یک تحول ارتجاعی در باور و ذهن برخی دولت مردان هستیم که متأسفانه زمینه طمع دشمن برای براندازی و تهدید علیه امنیت ملی را ممکن است به حد اعلا برساند. تهدید نظامی را موشک ها و قایق های تندرو در خلیج فارس دور کردند نه لبخند دیپلمات ها آقایان می گویند ما با برجام تهدید حمله را برداشتیم، تهدید حمله را مانورهای موشکی پیامبر اعظم(ص) برداشته است، تهدید نظامی را قایق های تندرو در خلیج فارس کان&nbsp; لم یکن کرده است نه لبخند دیپلمات های ما با آقای کری و مذاکره کنندگان غربی. آن چیزی که باعث شد آمریکایی ها به این کشور حمله نکنند، قدرت دفاعی و قدرت نظامی ما بود، قدرت وحدت ملی و انسجام ملی ما بود، نه مذاکره. وقتی دشمن بتواند از طریق مذاکره خواسته های خود را عملی سازد چه نیازی به تهدید نظامی دارد؟ قداست چهره امام (ره) مهم ترین سرمایه ملت ایران و مستضعفین جهان است به بحث نفوذ اشاره کردید؛ 18 مرداد امسال و درست چند روز بعد از عملیات مرصاد، دفتر مرحوم منتظری یک فایل صوتی را منتشر کردند که در آن آقای منتظری به شدت نسبت به اعدام منافقین در سال 67 از دستگاه قضایی عصبانی است. انتشار این فایل صوتی حواشی بسیاری را در پی داشت، به نظر حضرت عالی انتشار این فایل صوتی بعد از 30 سال، آن هم در دوره ای که منافقین در تلاش برای احیای مجدد خود هستند، چه هدفی را دنبال می کند؟ حجت الاسلام سعیدی: حضرت آقا 14 خرداد سال 94 مطلبی را فرمودند تحت عنوان «تحریف حضرت امام خمینی(ره).» یکی از ترفندها و توطئه های دشمنان در قبال مکتب همه انبیا، ائمه معصومین(ص) و والیان فقیه، تحریف شخصیت های طراز اول به&nbsp; خصوص شخص رهبری بوده است. قداست زدایی یکی از مهم ترین خطراتی است که متوجه رهبران الهی از سوی دشمنان است. نسبت به پیامبر اعظم(ص) هم همین رویه را داشته، نسبت به امیرالمومنین(ع) هم همین برخورد را کردند. در تاریخ معاصر و با نگاهی به رهبران دینی، نگاه می کنیم چه رفتاری را در پیش گرفته اند، نسبت به سیدجمال الدین اسدآبادی که پیشتاز در مکتب بیداری اسلامی بود اتهاماتی زدند که اثباتش برای هیچ کس مقدور نیست. قداست چهره امام خمینی (ره) مهم ترین سرمایه ملت ایران و ملت های مستضعف جهان است، دشمنان راه ها و دسیسه های مختلفی را برای تخریب و تحریف چهره امام دنبال می کنند که یکی از آنها مسئله تبرئه منافقین است. این فایل خیانت مسلم به حضرت امام(ره) و حتی خیانت به شخص منتظری ساده لوح است که اگر بنا بر نبش قبر باشد و ایده های منتظری افشا شود، معلوم می شود که فاصله فکری ایشان با امام(ره) چه فاصله زیادی است. اصولا ظرف هر زمانی را باید به زمان خود برگردانده و درباره آن قضاوت کنیم. یک آقایی نسبت به امام(ره) و جنگ حرف هایی داشت و البته بعدها از آن مواضع عدول کرد و تغییر عجیبی پیدا کرد. نقل می شود این فرد می گفت چرا امام(ره) جنگ را ادامه می دهد و به ایشان بگویید که جنگ را ختم کند و جواب این خون ها را چه کسی خواهد داد؟ امام(ره) به این فرد جواب دادند که به این آقا بگویید همان جوابی که امیرالمومنین علی (ع) در قبال 70 هزار نفر تلفات در 3 جنگ جمل، صفین و نهروان به خداوند بدهند همان جواب را نیز من خواهم داد. ما دو مسئله داریم که باید از یکدیگر تفکیک شود و مردم ما آن را بدانند. یک مسئله بحث دستیابی به قدرت دینی و حاکمیت دینی است که در آنجا همه اقدامات، نرم افزاری است و شما نمی بینید که هیچ یک از انبیا(ع) با تکیه بر سلاح به قدرت رسیده باشند. یعنی ابتدا باید فردسازی بکنند، بعد ملت سازی بکنند و سپس دولت سازی کرده و در نهایت امت سازی بکنند و همه رهبران نیز همین کار را انجام داده اند. پیامبر اسلام (ص) در مکه فردسازی کرد و این افراد را به مدینه فرستاد و در آنجا ملت اسلام شکل گرفت. یعنی افراد اسلامی تبدیل به ملت اسلامی شدند و از ملت اسلامی نیز پیامبر (ص) ترکیبی به وجود آورد و به سمت مکه حرکت کرد و دولت اسلامی را شکل داد و سپس بعد از گسترش و استقرار آن امت اسلامی را شکل داد. حضرت امام(ره) نیز از سال 42 فردسازی را شروع کردند و سپس در نجف و پاریس ملت سازی را شکل دادند و ملت انقلابی و اسلامی را ایجاد کردند و در 22 بهمن به مرور دولت اسلامی را مستقر کرده و به تدریج آن را به امت اسلامی تبدیل کردند. امروز امت اسلامی ایران الگویی است برای جهانیان. من می خواهم بگویم که یک بحث، بحث دستیابی به قدرت است که به صورت نرم افزاری اجرا می شود. پیامبر (ص) به حضرت امیر(ع) می فرمایند «ولایت امت من بر توست ولی اگر با میل و رغبت به سمت تو آمدند قیام کن و مسئول آنها شو و الا آنها را رها کن» این یعنی حق نداری با تکیه بر سلاح به قدرت برسی. این گفته برای مرحله قبل از رسیدن به قدرت است اما اگر حکومت شکل گرفت و قدرت با رأی مردم ایجاد شد و در این زمان جریانی آمد و با حکومت دینی مقابله کرد، رهبری دینی وظیفه و تکلیف الهی دارد که با تمام قدرت و توان از دو مسئله پاسداری کند. اول اصل شریعت و دوم حکومت دینی. این جزء واجب ترین وظایف رهبران الهی است و همه رهبران الهی نیز این وظیفه را انجام دادند. وقتی حکومت دینی شکل گرفت، دیگر رهبری نباید در برابر آن اغماض کند. حالا عده ای راه افتادند در کوچه و خیابان ها و مردم را می کشند، در برابر آنها چه کار باید کرد؟ البته این برخورد به صورت مرحله ای انجام می شود. مثلا حضرت علی (ع) در کجا با نهروانیان جنگیدند؟ حضرت علی (ع) مادامی که دست به خونریزی، جنایت و ارعاب در جامعه نزده بودند علیه آنها جنگ نکرد. در این موضوع مرحله اول نصیحت، صحبت، توصیه و واسطه است. مرحله دوم مذاکره است که حضرت علی(ع) تمام این اقدامات را در برابر خوارج انجام دادند. وقتی قسمتی از بدن انسان دچار یک چرک مزمن شد عقل حکم می کند که خودت به پزشک مراجعه کنی تا پا یا دست تو را قطع کند تا دیگر اجزای بدن سالم بماند و هر منطقی این را می پذیرد. وقتی جامعه علوی دچار یک جریان فاسد سرطانی مثل خوارج نهروان شد، حضرت علی (ع) چه کار باید می کردند؟ حضرت همه راه ها را طی کردند ولی زمانی که آنها به جنایت های مختلف دست زدند و به بهانه های مختلف جلوی مردم را می گرفتند و می پرسیدند تو طرفدار علی(ع) هستی یا نه و اگر می گفت طرفدار حضرت علی (ع) است او را می کشتند، حضرت علی(ع) با آنان برخورد کرد. دقیقاً مانند همین رفتاری که داعش انجام می دهد و از افراد سوال می کنند طرفدار خلافت هستند یا چیز دیگری و فرد سوال شونده نیز چون نمی داند هدف این سوال چیست پاسخ می دهد و آنها او را همان جا می کشند. شما در مصاحبه های منافقین نیز می بینید که به آنها گفته شده بود اگر فردی موتورش را به شما نداد می توانید او را بکشید یا چون فردی است که نماز جمعه می رود، حزب اللهی است، ریش دارد و متدین است می توان او را کشت. در این شرایط اگر حکومت دینی نتواند امنیت را برقرار کند در واقع ناکارآمدی خود را ثابت کرده است. وقتی حکومت دینی شکل گرفت حاکم باید کارآمدی آن را اثبات کند. اگر یک عده اراذل و اوباش مثل خوارج نهروان و منافقین راه افتادند و دست به قتل و غارت مردم زدند و فتوا صادر کرده و هر کجا صلاح دانستند مردم را بکشند دیگر اسم آن حکومت را نمی توان حکومت دینی گذاشت. حاکم اسلامی وظیفه دارد هم از دین حمایت کند و هم امنیت مردم را برقرار کند. حضرت امام (ره) نیز همین روش را انجام دادند. ایشان در مدیریت رهبری خود کوچک ترین زاویه ای با اصول و مبانی پیامبر اسلام و حضرت علی (ع) نداشتند. منافقین ابتدا با برخی مسائل انقلاب همراهی می&nbsp; کردند ولی به مرور زاویه پیدا کردند و ما می دیدیم که امام(ره) در ابتدا دائماً آنها را نصیحت می کردند. حکومت دینی نمی تواند «شاه سلطان حسینی» عمل کند فارس: یکی از مصادیق بارز این نصیحت، رفتار امام(ره) در قبال بنی صدر است حجت الاسلام سعیدی: در اینجا این سوال وجود دارد که امام(ره) کجا شخصی مثل بنی صدر را از بدنه نظام جراحی کردند، چقدر به بنی صدر توصیه کردند؟ ده ها جلسه با بنی صدر گذاشته شد و حمایت های جدی از سوی امام(ره) از وی صورت گرفت تا شاید اصلاح شود ولی وقتی این کار انجام نشد کار به جراحی رسید.&nbsp;وقتی یک جریان نفاق در کشور شکل گرفت و با چاقو سر چهارراه ها ایستادند و بدون هیچ جرم و بهانه ای آدم کشتند، می خواستند نارسایی و ضعف حکومت دینی را نمایش دهند. در این شرایط حکومت دینی نمی تواند «شاه سلطان حسینی» عمل کند و باید قدرت خود را نشان دهد. زمانی که جامعه نا امن شد و هیچکس در آن امنیت نداشت، در واقع جامعه دینی دارای ضعف است و امام(ره) برای اینکه صلابت نظام را نشان دهند آن روز چنین تدبیری را انجام دادند. البته ممکن است همیشه چنین اقدامی صورت نگیرد، همانگونه که می بینیم امیرالمومنین(ع) فرمودند بعد از من اینگونه نباشد که شمشیر را بردارید و همه خوارج را از دم تیغ بگذرانید زیرا آدم هایی که دنبال حق هستند و در دام باطل گرفتار شده اند با آدم هایی که دنبال باطل هستند و بر باطل خود اصرار دارند با یکدیگر متفاوتند. فارس: شما بحث قداست زدایی را در صحبت های خود مطرح کردید. ما می بینیم که بعد از انتشار این فایل صوتی، جنایات منافقین به طور کامل فراموش می شود و اکثر رسانه های غربی تلاش برای تخریب چهره حضرت امام را(ره) آغاز کردند. نکته ای که وجود دارد درباره شکل گیری جریان نفاق در کشور است. جریانی مانند باند سید مهدی هاشمی را می توانیم یکی از پیچیده ترین جریانات نفاق در متن انقلاب بدانیم که متأسفانه توانست اثرگذار باشد. بعد از 30 سال از اعدام سید مهدی هاشمی می بینیم که این جریان نفوذ، شاید به گونه ای دیگر در حال شکل گیری است. خطر ایجاد جریانی مانند سید مهدی هاشمی چقدر جدی است و چه باید کرد؟ حجت الاسلام سعیدی: بله دقیقا به نکته مهمی اشاره کردید. به نظرم می رسد که اعتماد السلطنه این صحبت را در جایی نقل کرده باشد. وی می گوید: «اصلا نفوذ دولت روم در دستگاه اموی باعث شکل گیری یک جریان خاص در این حکومت شد.» می گوید حتی زندانبانان معاویه نیز با زبان رومی صحبت می کردند. او می گوید «سِرجون» همان کسی که مشاور معاویه است و بعد مشاور یزید می شود در واقع معرب «سِرژیوس» است که یک عنصر خارجی در دربار امویان بود. اعتمادالسلطنه می گوید که حتی پیشنهاد و طرح شهادت امام حسین (ع) و قتل عام اهل بیت ایشان هم پیشنهاد همین عنصر جاسوس نفوذی رومی بوده است. البته پیش از آن نیز مسئله «اشعث بن قیس کندی» و افرادی نظیر «شبث بن ربعی» وجود داشته است و به نظر می آید که این افراد جزو عناصر نفوذی بوده اند. یکی از علل و عوامل ماجرای حکمیت، «اشعث بن قیس کندی» بود و معاویه برادرش را پیش اشعث فرستاد و از طرف معاویه به او پیغام داد که اگر بناست بعد از علی(ع) با کسی مذاکره شود آن فرد تو خواهی بود. این یعنی تطمیع عناصر برای خریدن آنها. دشمن به دنبال صید کردن است و راه های مختلفی نیز برای این کار دارد. نگرانم که دشمن چند هواپیمای بوئینگ بدهد و ذهن برخی را منحرف کند مردم باید بدانند که دشمن همیشه دشمن است. از اینکه یک روزی می گوید به شما هواپیمای بوئینگ می دهم نقشه ای پشت سر آن دارد و من نگرانم که چند هواپیمای بوئینگ به اینجا بفرستند و تعدادی هم ژس بگیرند و ذهن برخی را منحرف کنند که دیدید بالاخره برجام ثمر داد! مشکل ما بوئینگ و ایرباس نیست، خیلی از کشورها ایرباس نو دارند ولی تحت سلطه آمریکا قرار داشته و همه تار و پود آنها در سیستم آمریکا استحاله شده است. فارس: شاهد مثال صحبت حضرتعالی را امروز در همسایگی خود و در کشور ترکیه می بینیم حجت الاسلام سعیدی: باید ببینیم در اطراف ما چه می گذرد. می بینیم که در ترکیه آقای اردوغان هیچ چیزی از خدمت به آمریکا کم نگذاشت ولی سرانجام آن را دید. قذافی در اواخر عمر خود چیزی برای آمریکا کم نگذاشت ولی خود آمریکایی ها می گویند که تمام اقدامات قذافی تنها 5 درصد چیزی بود که ما از او می خواستیم. درباره مسئله هسته ای ما نیز حرف شان احتمالاً همین است که تنها 5 درصد از خواسته هایی که ما درباره برنامه هسته ای ایران داریم محقق شده و 95 درصد آن باقی مانده که باید مطالبات آن را ادامه دهیم. در این مقطع هوشیاری ملت را می طلبد که به رهنمودهای رهبرش توجه کند و تسلیم دشمن نشود. بنابراین بحث نفوذ، مسئله ای پیچیده و مهم است. ما در تاریخ می بینیم که سیستم وابسته به شرق «انورسادات» رئیس جمهور معدوم مصر را آمریکا با یک اقدام اطلاعاتی تغییر داد، آنها آمدند بر روی انورسادات کار اطلاعاتی کردند و شبکه کا.گ.ب را که روی انورسادات سوار بود کشف کردند و اسناد آن را به انور سادات دادند و گفتند که ببین روس ها که اینقدر از تو حمایت می کنند، باز هم به تو اطمینان ندارند و بر روی تو کار اطلاعاتی انجام می دهند. همین مسئله یکی از عوامل چرخش سیستم مصر از صددرصد روسی به صددرصد آمریکایی بود که یک حرکت جاسوسی محسوب می شود.   انقلاب اسلامی ایران مهم ترین چالش آمریکا بعد از شوروی بود انقلاب اسلامی ایران مهم ترین چالش آمریکایی ها بعد از شوروی بود. می خواهم بگویم که انقلاب اسلامی توانست به توان دو، جایگزین قدرت شوروی شود. آن هم با تفاوت های بزرگ ماهوی که با انقلاب شوروی داشت. نفوذ معنوی ایران در جغرافیای جهان اسلام برای آمریکا قابل تحمل نیست شما می بینید که ما امروز در آمریکای لاتین نفوذ معنوی داریم. دولت ما در ابتدا می گفت که آمریکای لاتین جزء اولویت های ما نیست ولی وقتی آقای جهانگیری معاون اول رئیس جمهور به آنجا رفت گفت که «ما از آمریکای لاتین غفلت کردیم و از من به اندازه یک رئیس دولت استقبال کردند.» در دولت قبلی آقای هوگو چاوز پیغام داد که ما 6 میلیارد دلار پول داریم، شما بیایید اینجا و هر چه می توانید بسازید و انجام دهید و کارخانه های تراکتورسازی و ماشین سازی از ثمرات همان دوران است. این یعنی نفوذ ما در آمریکای لاتین کمتر از نفوذ آن زمان شوروی نیست بلکه بیشتر هم شده است. امروز ایران در افریقا، غرب آسیا، یمن، بحرین، عراق، سوریه و لبنان و در کل جغرافیای جهان اسلام نفوذ معنوی دارد که&nbsp; برای آمریکایی ها قابل تحمل نیست. اگر شوروی بر جسم دولت ها نفوذ داشت، جمهوری اسلامی ایران بر جان ملت های مسلمان نفوذ معنوی دارد. این قدرت به علاوه نفت و گاز، ظرفیت علمی و ظرفیت هسته ای ما برای آمریکا یک کابوس خطرناک است. در واقع ما کاری به آمریکایی ها نداشتیم و تنها به دنبال زندگی و آرمان های خود هستیم اما آنها با ما کار دارند. جمهوری اسلامی ایران هیچ گاه به دنبال جنگ و تجاوز نبوده است ولی آمریکا در نیمه دوم قرن بیستم به 22 کشور حمله مستقیم نظامی و در 17 کشور دخالت نظامی کرده که یکی از آنها کودتای 28 مرداد بوده است. ما توان هسته ای و موشکی را برای خودمان می خواهیم، نکته ای که رهبر معظم انقلاب اخیرا مبنی بر بالا بردن توان تهاجمی نیروهای مسلح فرمودند مسئله بسیار مهمی است که از آیه شریفه «وأعدوا لهم ما استطعتم من قوة» نشأت می گیرد. بار دیگر باید به توطئه و خطرات دشمن بازگردیم و به این مسائل توجه جدی کنیم. همانطور که شما اشاره کردید، مهدی هاشمی یک مسئله بسیار پیچیده و خطرناک بود که بزرگ ترین خدمت امام(ره) به انقلاب این بود که این پدیده را شناسایی و آن را جراحی کردند. آقای منتظری دربست در خدمت این جریان و تحت تأثیر آنها بود و جاده صاف کن جبهه ملی و نهضت آزادی نیز در بیت منتظری همین مهدی هاشمی بود. تأکید می کنم که بزرگترین خدمت امام خمینی(ره) به انقلاب این بود که پیش از رفتنش به دیار باقی این قائله را ختم کرد و آن را جراحی کرد. اگر گزینش باشد، بسیاری از افراد نفوذی در فیلتر گیر می افتند فارس: هم اکنون بعد از گذشت&nbsp; 37 سال از پیروزی انقلاب و قدرتمند شدن دستگاه های اطلاعاتی و امنیتی می توانیم بگوییم که جلوی نفوذ جریانی مانند سازمان مجاهدین خلق و حذف فیزیکی سران نظام را گرفتیم، ولی عملا می بینیم که در چند سال اخیر با دستگیری جاسوس ها از کنار برخی چهره های منصوب به نظام، خطر نفوذ همچنان حس می شود. چه راهکاری برای مقابله با این نوع نفوذ وجود دارد؟ حجت الاسلام سعیدی: راهکارهای زیادی در اینجا وجود دارد. متأسفانه بخشی از این راهکارها تضعیف شد. تخصص اصلی من تخصص گزینشی است. تقریبا در آخرین مرحله ای که پرونده افراد بررسی می شد بنده نظر نهایی را می دادم و از سوی مرحوم شهید محلاتی و مرحوم فاکر در این مسئولیت قرار داشتم. یک فردی که هم اکنون اسم او در خاطرم نیست که رئیس باند سیندرلا بود، 5 بار برای گزینش تلاش کرده بود و هر 5 بار موفق نشد. علت اینکه امروز سپاه یکی از قوی ترین و سالم ترین نهادهاست برای دقت هایی است که در امر گزینش انجام می گرفت. اما در دولت اصلاحات گفتند گزینش معنا ندارد. هر کس خواست بیاید در هر نهادی کار کند. اولا اگر بررسی های لازم انجام می گرفت بسیاری از این افراد مساله دار در فیلترهای گزینش در آن زمان گیر می کردند، گزینش در دولت اصلاحات تحت عنوان حقوق شهروندی بسیار رقیق شد. دومین مسئله، اعتماد ساده اندیشانه به افراد و قضاوت های سطحی به مسائل است. ما وقتی می گوییم خودی و غیرخودی نداریم، این حرف یک شمشیر دو لبه است. شما در خیابان حق ندارید جلوی آدم ها را بگیرید و بگویید شما غیرخودی هستید. همه از حقوق شهروندی برخوردارند و در برابر امکانات نظام باید یکسان برخورد شود. در قضاوت، یارانه، تحصیل، بهداشت و... اما آیا در تصدی مشاغل حساس و کلیدی هم می شود این اصل را جاری و ساری کرد که خودی و غیرخودی نداریم؟ &nbsp;تسری دادن «اعتدال» به همه مسائل یک انحراف است همان آقایی که می گوید خودی و غیرخودی نداریم، اگر کسی برای ازدواج دخترش بیاید تحقیق و بررسی نمی کند که آن شخص خط فکری اش چگونه است؟ اگر برای پسرش هم بخواهد به خواستگاری برود باز هم می گوید خودی و غیرخودی نداریم؟ متأسفانه در اینجا شاهد یک انحراف هستیم که اعتدال را به همه مسائل «تسری» داده و از اصطلاحات سوءاستفاده می کنید. می گویند ما فرهنگ غیرارزشی نداریم و هرچه هست ارزشی است. این یعنی چه؟ یعنی هر شعر و کتاب و مقاله و هنری ارزشی است؟ وقتی می گوییم خودی و غیرخودی نداریم، یعنی همه افراد، برای همه مشاغل خودی هستند؟ این چه خدمتی است که ما به دشمن می کنیم و گلوگاه ها را باز کردیم و می بینیم فردی در موضوع حساس برجام دو تابعیتی است و مبلغی از سرویس بیگانه حقوق دریافت کرده است و دو عنصر وابسته به یک سفارتخانه در کردستان در حال ژس برداری شناسایی شدند و لابد با عزت و احترام و نگفتن نازک تر از گل و با یک تذکر، آنها را رها کردند. واقعاً اقتدار ملی، امنیت ملی، عزت ملی و دفاع ملی این است؟ آنها با ما همین طور برخورد می کنند؟ آنها به ما اجازه می دهند در محیط فرانسه و&nbsp; آلمان و آمریکا بگردیم و هر جا بخواهیم&nbsp;عکس برداری کنیم؟ تحقق آیه «اشِدّاءُ عَلَى الکُفّارِ رُحَماءُ بَینَهُم» و قاعده نفی سبیل چه شد؟ قاعده استکبارستیزی و مبارزه با شیطان بزرگ چه شد؟ شرایط نگران کننده ای را شاهد هستیم، آنچه امروز در بیانات رهبری تحت عنوان استحکام درونی نظام، بازسازی درونی قدرت، استکبار ستیزی، انقلابی گری و... می بینیم، ناظر به خطراتی است که امروز چه در حوزه اندیشه و چه در حوزه نگرش و گرایش و چه در حوزه رفتار و عملکرد ما را تهدید می کند و اینجاست که باید گفت: «أین تذهبون؟ فَاعْتَبِرُواْ یَا أُولِی الأَبْصَارِ» برای افزایش قدرت تهاجمی برنامه ریزی می کنیم فارس: بحث دیگری که مطرح است مبحث تغییر استراتژی و یا گسترش استراتژی دفاعی به تهاجمی است. آن هم درست در شرایطی که ما صدای تعامل از راه مذاکره را بسیار می شنویم. دو سال پیش هم شاهد بودیم که رهبری معظم انقلاب در یک سخنرانی گفته بودند «در مقابل تهدید، تهدید می کنیم» شاید این شروع آن استراتژی بود، ولی اخیراً و علناً اعلام شد که به دنبال افزایش نیروی دفاعی و توان تهاجمی باشید. دلیل این بیان رهبری درست موقعی که بسیاری دم از تعامل با غرب می زنند چیست؟ حجت الاسلام سعیدی: این موضوع در حقیقت پادزهر روحیه تسلیم پذیری است. پادزهر نوع ِنگاه حرکت جبهه استکبار است که می خواهد ما را حتی از قدرت دفاعی بازدارد. در اینجا ما باید عنوان کنیم که&nbsp; نه تنها به قدرت دفاعی توجه می کنیم بلکه برای قدرت تهاجمی نیز برنامه ریزی می کنیم. شکستن شاخ آمریکا دور از انتظار نیست فارس: این موضوع می تواند شروع پیشرفت قوه تجهیزاتی ما شود؟ حجت الاسلام سعیدی: این مسئله بازدارنده است، چه قدرت دفاعی و چه قدرت تهاجمی قطعاً نقش بازدارندگی دارد. ما به دنبال تهاجم و حمله نیستیم، ولی به شدت از اصول و مبانی نظام دفاع می کنیم و حاضر نیستیم ذره ای از اصول انقلاب کاسته شود. هزاران سال برای این انقلاب الهی که مقدمه ظهور حضرت مهدی(عج) و جهانی شدن اسلام است هزینه پرداخت شده و خون های زیادی ریخته شده است و ما حق نداریم از اصول و مبانی انقلاب عقب نشینی کنیم. باید با تمام توان در برابر زیاده خواهی استکبار بایستیم و شاخ آمریکا را بشکنیم و این دور از انتظار نیست. همان طور که حضرت امام(ره) فرمودند آمریکا ببر کاغذی است و به گفته امام(ره) اگر شما تکیه بر قدرت تان داشته باشید، آنها عقب نشینی می کنند، اما افسوس که روحیه «شاه سلطان حسینی» برخی افراد، مردم را به انفعال می کشاند. نگرانی این است که در بعضی از دولت مردان روحیه «شاه سلطان حسینی» حاکم شود. حرکت به سمت توان تهاجمی همان نقش بازدارندگی را دارد، ما می خواهیم دشمن هوس تعدی و تجاوز را در ذهن خود نیز نداشته باشد و مصداق این آیه «وأعدوا لهم ما استطعتم من قوة» شویم. انتخابات آینده هم حساس است و هم پیچیده فارس:&nbsp; به ایام انتخابات ریاست جمهوری 96 نزدیک می شویم و قطعاً شاهد یک سری حاشیه سازی ها در مورد دخالت سپاه و بسیج در انتخابات هستیم. قبلاً هم این حاشیه سازی ها مطرح شده بود. پاسخ حضرت عالی به این حاشیه سازی ها چیست؟ حجت الاسلام سعیدی: اولاً من بگویم که انتخابات آینده، انتخاباتی حساس و پیچیده است. همیشه شاهد بودیم که انتخابات با حساسیت فوق العاده ای مواجه بوده، اما در این برهه، پیچیدگی نیز به آن اضافه شده است. حساس است چون یک دموکراسی واقعی در دنیا به منصه ظهور می رسد و هم مردم می دانند که این دموکراسی واقعی است و رأی شان اثرگذار است و هم دنیا به این مسئله پی برده است. پیچیدگی آن به خاطر چند مسئله است: یکی تلاش افرادی که در گذشته در رأس حکومت بودند، مانند دولت نهم و دهم. یعنی نوع رفتار و حرکت هایی که دارد انجام می گیرد بازگشت به گذشته است که خود این موضوع مسئله مهمی است که آیا در شأن یک امت انقلابی و هدفمند این است که بازگشت به عقب داشته باشد یا خیر. عامل دوم پیچیدگی،نوع رفتار دولت مردان در دولت یازدهم است، بحث هسته ای و مذاکره در چارچوب هسته ای یک مساله است اما ورود در عرصه کدخدامحوری آمریکا مسئله ای است که خطرناک است، والا با بحث مذاکره در موضوع هسته ای آن هم در چارچوب تدابیر رهبری مخالفتی نیست و عامل سوم پیچیدگی نقش آمریکا در این انتخابات است. سپاه، یک نهاد انقلابی و برخاسته از انقلاب است، چند سرفصل وجود دارد: دانش سیاسی، بینش سیاسی، گرایش سیاسی، فعالیت سیاسی، موضع گیری سیاسی. بالاخره یک نهاد انقلابی در چارچوب رسالت خود باید در همه مسائل انقلاب ایفای نقش کند و نسبت به خطرات و تهدیدات باید موضع گیری داشته باشد. سپاه ابدا هیچ دخالتی در انتخابات ندارد سپاه در 22 بهمن و روز قدس فعالیت های سیاسی دارد، از ارتش چنین توقعی نیست و رسالت ارتش با سپاه متفاوت است. با اینکه هر دو بازوی نظام هستند، اما رسالت شان متفاوت است و ساختارشان فرق دارد. سپاه، پاسدار انقلاب و دستاوردهای آن است و هر کجا دستاوردهای انقلاب به خطر بیفتد، سپاه ایفای نقش می کند، اما اینکه سپاه در انتخابات دخالت کند، ابداً چنین چیزی مطرح نیست. دشمن بیش ترین چیزی را که القاء می کند، همین مسئله است. سپاه در انتخابات دخالت نکرده و از کاندیدای خاصی حمایت نمی کند اما اصول، مبانی، معیارها و شاخص ها را می گوید. ما می گوییم مشکل کشور ما مدیریت است و واقعاً خلاء مدیریتی احساس می شود، حتی حل مشکل اقتصادی هم به خلاء مدیریتی بازمی گردد. در تمام نظرسنجی هایی که از مردم گرفته می&nbsp; شود نیز مشکل اول را مشکل اقتصاد، معیشت، اشتغال، می دانند. این نیز به مدیریت برمی گردد و هنر مدیریت می خواهد که چنین امری سازماندهی شود. ما معیارها و شاخص ها را می گوییم، اما اینها دخالت در انتخابات نیست. دخالت در انتخابات معنا و مفهوم خود را دارد. سپاه از اصول و مبانی دفاع می کند.البته سبد رأی سپاه و بسیج نیز تأثیرگذار است، این دست ما نیست. هر بسیجی و پاسداری تکلیف دارد که برای رأی دادن، به شاخص هایی که حضرت آقا می گوید توجه کرده و افراد را بر اساس آن شاخص ها انتخاب کند. اینکه دخالت در انتخابات نیست. ما نمی گوییم به چه کسی رأی بدهید. دولت همه مشکلات را گردن قبلی ها نیندازد متأسفانه حاشیه هایی هم که درست می شود، نگران کننده است. یکی از آن حواشی این است که کسانی که در مظان کاندیداتوری هستند موردحمله قرار می گیرند. این در شأن هواداران دولت اعتدال نیست که این طور بخواهند همه گذشته را زیر سوال ببرند آنهم سابقه گزینشی و سلیقه ای. در گذشته ها مشکلات بسیاری وجود دارد، ریشه خیلی از این مشکلات، کارگزاران و اصلاح طلبان هستند، اما دولت اعتدال به اینها کار ندارد و فقط به سراغ دولت قبلی می رود. اینکه هر گرفتاری را به دولت گذشته احاله دهیم، درست نیست و فردا این اتفاق برای همین دولت خواهد افتاد. شتری است که درِ خانه هر کسی زانو خواهد زد. سپاه و بسیج رسالت و وظیفه ای دارند و من خواهشم این است که رسانه ها با نهادهای برخاسته از انقلاب این طور برخورد نکنند. با سپاه که تمام نقش های جهادگونه را برعهده گرفته است، برای پاسداری از انقلاب و نظام، برخورد کج اندیشانه و بدفهمانه نکنند.     منبع : خبرگزاری فارس   