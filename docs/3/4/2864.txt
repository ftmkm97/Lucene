شب حمله به یک نشریه
 در جشن انجمن منتقدان و همچنین در مراسم اختتامیه جشنواره چهل چراغ ، هنرمندان به مطلب اخیر نشریه یالثارات انتقاد کردند. این هفته نامه در گزارش خود مدعی شده بود دو کارگردان سینما با یک بازیگر رابطه نامشروع داشته اند. فرآوری: منیژه خسروی - بخش سینما و تلویزیون تبیان   داوود میرباقری: اگر امروز حضرت اباعبدالله بود قیام می کرد.چگونه در مملکت شیعه چنین هتاکی می کنند. بزرگان ورود کنند. این جریان ادامه پیدا کند همه متضرر می شوند.
ابراهیم حاتمی کیا : من از طرف این مجله کم نواخته نشدم از زمانی که یک برگ بود و در نماز جمعه پخش می شد و وقتی یک برگ آن را می گرفتم می دیدم که دارد من را افشا می کند. اگر این نشریه معذرت خواهی نکند و جامعه اهل قلم نسبت به این توهین واکنش نشان ندهند این بی غیرتی است. متاسفم كه به اسم حسین با خون حسین بازی می شود.
مریلا زارعى: چرا در این مملكت نشریه اى چاپ می شود كه توهین و پرده درى می كند. امروز در این مملکت مجله ای چاپ می شود که به همه ما توهین می کند! و پرده دری می کند! و آبروی مسلمان را می برد! و بدترین الفاظ آن تیتر می شود. من دیوانه حسین هستم . از بزرگان می خواهم ورود پیدا کنند. من دنبال نشانه بودم که حرفم را بزنم. سیدالشهدا به ما یاد داد خون مان را میریزیم برای اینکه آزاده بمانیم. اگر نام اسلام و حسین زنده است به خاطر نام زینب(س) است. اگر هنرمندی در این عرصه حضور دارد، حتما توفیقی است که امام حسین(ع) به آن عنایت کرده است. حالا این نشریه فردا در مورد من بنویسد باکی نیست. یا علی .
ترانه علیدوستى در صفحه شخصى اش با انتشار عكس هایى از خودش، اصغر فرهادى و مانى حقیقى به مطلب توهین آمیز یالثارات واكنش نشان داد.
مانی حقیقی: در طول چند روز گذشته، تعداد زیادی از همکارانم و مردم از طریق های مختلف بابت مطلب هفته گذشته یالثارات از من، ترانه علیدوستی و اصغر فرهادی دلجویی کردند. خواستم مژده دهم که ما سه نفر در این مدت با هم در تماس بودیم و تصمیم گرفتیم، اعتراض خود را به این مطلب در قالب یک شکایت کیفری پیگیری کنیم.اما صرفا وقت شما را به این خاطر نگرفتم. این حرف ها جایش در جشن و هیچ جا نیست؛ اما محفلی صمیمی تر از این مطلب سراغ ندارم. انگیزه ما تکذیب این مطلب نیست چون کذب محض تکذیب ندارد و این نکته هم جالب است، نشریه ای که مجوز دارد پشت نام امام حسین و پشت نقاب انصار حزب الله چنین فکاهیات و هرزه نگاری هایی را منتشر می کند. اما نکته اینجاست که ما حاضر نیستیم در جایی زندگی کنیم که نقد بر اساس قلدری چاپ می شود. ما به تنهایی نمی توانیم این کار را به سرانجام برسانیم، نیاز به همکاری همه ایرانیانی داریم که فکر می کنند این برخورد غلط است، صرفاً روی کمک مسئولان حساب نمی کنم، البته خوشحال می شوم وزارت ارشاد و رئیس قوه قضاییه در این رابطه کمک کنند؛ اما از شما کمک می خواهیم. نشریه یالثارات سندی درباره این کذبیات ندارد اما ما سند محکمی درباره بی اخلاقی آن ها داریم که با انتشار این متن خود آنها به ما دادند.
پیمان معادی خطاب به مانی حقیقی :می دانی که سالهاست خانوادگی با تو ترانه علیدوستی و اصغر فرهادی رابطه خانوادگی دارم. اینجا به نمایندگی از سینمایی که آدم هایش بسیار با شرافت است، می گویم تمام قد از شما شرف و نجابت تان دفاع می کنم و نوکر شما سه تا هم هستم. درود به شرف شما آقای ابرهیم حاتمی کیا.
  منابع: سینما/ صبا