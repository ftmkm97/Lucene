گردان بُرِیر
 
حکایت نام گذاری گردان «بُرِیر» به روایت معاون تیپ ادوات محمدعلی فلکی.فرمانده تیپ ادوات لشکر 10 سیدالشهدا (ع) به شرح ماجرای نام گذاری گردان ادوات به نام «بُرِیر» پرداخت که در ادامه می خوانید. &nbsp; بخش فرهنگ پایداری تبیان &nbsp;   ابتدای سال 1362 در منطقه کوهدشت، محل استقرار تیپ سیدالشهدا (علیه السلام) غروب ها فرمانده گردان ها در چادر فرماندهی جمع می شدند تا آخرین اطلاعات و اخبار را بررسی کنند. در آن مقطع زمانی من معاون گردان ادوات بودم که چند مرتبه به اتفاق محسن خندانی فرمانده گردان ادوات تیپ در این جلسه های غیررسمی شرکت داشتم. یکی از همین روزها که به اتفاق محسن به فرماندهی رفتیم، خبری از سایر فرمانده گردان ها نبود؛ اما «حاج آقا ثمری» مسئول عقیدتی تیپ در چادر فرماندهی حضور داشت. بعد از سلام و احوال پرسی، محسن خطاب به شهید «کاظم نجفی رستگار» فرمانده تیپ 10 حضرت سیدالشهدا (ع) گفت: حاج آقا همه گردان ها یک اسم دارند، نامی هم برای گردان ما انتخاب کنید. شهید رستگار خطاب به حاج آقا ثمری کرد و گفت: «چه اسمی برای این گردان انتخاب کنیم؟» ایشان هم مکثی کرد و پاسخ داد: این تیپ به نام سیدالشهدا (ع) نام گذاری شده و تمام گردان ها از اسامی اصحاب سیدالشهدا (ع) همچون گردان حضرت علی اکبر، گردان حضرت قاسم، گردان قمر بنی هاشم، گردان زهیر، گردان حُجر و... استفاده کردند. پیشنهاد می کنم اسم گردان ادوات را بنام جناب «بُرِیر» از اصحاب امام حسین (ع) در کربلا که مسئولیتش در کاروان آماده سازی سازوبرگ نظامی کاروان را بر عهده داشت. او از شخصیت های برجسته و بزرگ کوفه و مرید ولایت بوده که در ظهر عاشورا با حماسه ای قهرمانانه فدایی حضرت شد. این نام تناسبی هم با این گردان دارد. فرمانده تیپ 10 حضرت سیدالشهدا (ع) نگاهی به سایر برادران حاضر من جمله شهید «احمد غلامی» جانشین تیپ، «سید محمد ابوترابی» مسئول طرح و عملیات تیپ، «داود حیدری» رئیس ستاد تیپ، «محمدتقی محقق» مسئول عملیات و چند تن دیگر انداخت و همگی تأیید کردند و گفتند «عالی است». شهید رستگار هم روبه ما کرد و گفت «صلوات بفرستید». همگی صلوات فرستادند و از همان جا نام نامی «بُرِیر اِبنِ خُضِیر هَمدانی» از بزرگان و رئیس قبیله هَمدانی های کوفه، حافظ قرآن که در واقعه کربلا بعد از اطلاع از خروج امام حسین (ع) از مدینه و مکه به اتفاق حبیب ابن مظاهر از کوفه خارج و به کاروان امام حسین (ع) ملحق می شود. در ظهر عاشورا در نبردی جانانه ضمن به درک واصل کردن تعداد زیادی از حرامیان، به صورت ناجوانمردانه از پشت مورد اصابت شمشیر قرار می گیرد و به فیض عظمای شهادت نائل می شود. بعدازاین نام گذاری به اتفاق خندانی خداحافظی کرده و راهی مقر گردان شدیم. دستور تشکیل جلسه صادر شد و این موضوع توسط برادر خندانی به اطلاع نیروهای گردان رسید. به تبلیغات گردان هم دستور داده شد تعدادی تابلو با عنوان گردان «بُرِیر» تهیه شده و در مسیر منتهی به گردان نصب شود. از آن تاریخ به بعد نام گردان بُرِیر بر این گردان ماندگار شد.    منبع: دفاع پرس
 