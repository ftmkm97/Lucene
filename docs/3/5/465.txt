بازیگری از کارهای سخت دنیاست
 زهره حمیدی از بازیگران باسابقه تلویزیون و متخصص ایفای نقش مادران سنتی، مهربان و روشنفکر ایرانی است و با مهارت این نقش‌ها را بازی می‌کند.   بخش سینما و تلویزیون تبیان 
بازیگری آرام و بدون حاشیه که با هنرمندانی چون بهمن فرمان‌آرا، یدالله صمدی، احمد امینی، رامبد جوان، مجید صالحی، مجتبی راعی و کامران قدکچیان همکاری کرده است. زمانی برای عاشقی، ورود آقایان ممنوع، در شب عروسی، عصر روز دهم، کلاهی برای باران، شاخه گلی برای عروس، قدمگاه، سیندرلا، تکیه بر باد، مسافر ری، بوی کافور، عطر یاس، خوش‌خیال، دلاوران کوچه دلگشا، شوق پرواز، تولدی دیگر، مستانه، دردسر والدین، دختری به نام آهو، پشت‌بام تهران، آتیه و صخره ازجمله کارهای حمیدی است. با این بازیگر در باره ایفای نقش مادران در سریال‌هایی همچون تولدی دیگر و شوق پرواز گفت‌وگویی انجام داده‌ایم که در ادامه می‌خوانید: کار بازیگری را در میانسالی آغاز کردید، درست است؟ بله، در سال 1368 کارم را با دعوت حسن هدایت در فیلم سینمایی «دلاوران کوچه دلگشا» شروع کردم. در این فیلم نقش اول زن را که یک خانم کافه‌دار در دهه 20 در شهر انزلی بود برعهده داشتم. بازیگر شدنم خیلی اتفاقی و تصادفی رخ داد، همیشه به بازیگری علاقه‌مند بودم و دوستانی هم داشتم که در این حیطه کار می‌کردند. این روزها مشغول چه کاری هستید؟ مسافرت، پیاده‌روی و ورزش و مطالعه انجام می‌دهم. ورزش کردن حالم را خوب می‌کند. ورزش برای حفظ روحیه بسیار موثر است. در ضمن مشغول بازی در دو کار تلویزیونی هستم. یکی از این سریال‌ها «بازگشت» است که مضمونی دفاع مقدسی دارد و کارگردانش حسین عامری است. در این سریال نقش یک نویسنده را بازی می‌کنم. این نویسنده مشغول نوشتن رمانی براساس زندگی شهیدی است و درگیر اتفاقات و ماجراهایی می‌شود. «نفس شیرین» کار دیگرم است. سیامک خواجه‌وند و داریوش باباییان آن را کارگردانی و تهیه می‌کنند. در این سریال هم نقش مادر شخصیت اصلی سریال را بازی کردم. به نظر شما بازی در سریال‌های مناسبتی نسبت به سایر کارها دشوارتر است؟ اصولا کار بازیگری سخت و دشوار است. سریال‌های مناسبتی چون برای زمان خاصی تولید می‌شود و باید بموقع آماده شود در تولیدشان زمان کمی وجود دارد و به همین دلیل فشار زیادی روی بازیگر است که در برخی از مواقع ممکن است روزانه بیش از 15 ساعت کار کنیم. در مقابل کارهای مناسبتی معمولا مخاطبان بیشتری دارد. برای من بازی در کارهای نوروزی و ماه مبارک رمضان فوق‌العاده جذاب است. حضور در مدیوم تلویزیون چه ویژگی‌هایی نسبت به سایر مدیوم‌ها دارد؟ مدیوم تلویزیون مخاطبان زیادی دارد و باعث وجهه مردمی بازیگر می‌شود و بازیگر می‌تواند با آنها براحتی ارتباط برقرار کند. خود من در قبال پیشنهادهای بازیگری همزمان، پیشنهادهای تلویزیونی را قبول می‌کنم. البته باید بازیگر در کارش تنوع داشته باشد. نکته مهمی که در مدیوم تلویزیون قابل توجه است توجه به حفظ کیفیت آثار است که ارتباط با مخاطب را حفظ کند و امیدوارم تغییراتی که در راس مدیریت رسانه ملی در چند ماه گذشته صورت گرفته است بتواند منشا تحولات خوب در تولیدات تلویریونی بشود. در دهه 70 و 80 سریال‌های با کیفیتی تولید شد. همین سریال تولدی دیگر که چند وقت از تلویزیون بازپخش شد کار بسیار خوب و شایسته‌ای بود و باید به تولید این نوع سریال‌ها توجه بیشتری بشود. کارکردن با کارگردانی مثل داریوش فرهنگ در سریال تولدی دیگر چگونه بود؟ داریوش فرهنگ ضمن دانش و سواد بالایی که دارد، چون بازیگر است و موقعیت بازیگر را درک می‌کند در کار به او کمک می‌کند و ارزش و اعتبار خاصی برای بازیگرانش قائل است. برخی از کارگردان‌ها در سر صحنه فقط تمام تمرکزشان معطوف به طراحی میزانسن است و توجه چندانی به هدایت بازیگران ندارند. من در چهار فیلم و سریال با داریوش فرهنگ همکاری داشته‌ام و بسیار از ایشان آموختم. دکتر فرنوش، نقشی که من در تولدی دیگر بازی کردم، خیلی مورد توجه مخاطب قرار گرفت. بنابراین کار کردن با این قبیل کارگردان‌ها خیلی جذابیت دارد. اگر به کارهای داریوش فرهنگ توجه داشته باشید بازی‌ها یکی از نقاط قوت کارهای ایشان محسوب می‌شود. از بازی در سریال تولدی دیگر خاطره‌ای دارید؟ در این سریال بازیگر نقش مقابلم دکتر محمود عزیزی بود و در کنارش بازیگران شاخصی مثل مرحومه جمیله شیخی و عبدالرضا اکبری بازی داشتند و همچنین کلی خاطرات خوب از این کار داشتم و خیلی از مخاطبان بعد از پخش سریال به من می‌گفتند چقدر رابطه زن و شوهری خانم دکتر و همسرش خوب است و روی ما تاثیرگذار بوده و ما هم تلاش کرده‌ایم در زندگی مشترکمان چنین رابطه‌ای داشته باشیم. این زن و شوهر در سریال مثل دو دوست در کنار هم بودند و از یکدیگر حمایت می‌کردند و با این که فرزندی نداشتند، اما تنور زندگی‌شان گرم بود. از این رو این سریال به بخشی از اهدافش که در جهت ترویج زندگی خانوادگی درست بود، رسید و واکنش آقایان هم در مورد این سریال بسیار پررنگ بود. جلوی همسرانشان از این رابطه تاثیرگذار تعریف می‌کردند؟ بله، برای خانم‌ها هم این رابطه جذابیت داشت و درباره‌اش با من حرف می‌زدند. با توجه به فراگیر بودن رسانه تلویزیون، ترویج این نوع مسائل، از بسیاری از برنامه‌ها و کلاس‌های آموزشی موثرتر است. آیا به نقش‌های کمدی هم به اندازه نقش‌های جدی علاقه دارید؟ نقش کمدی هم دوست دارم، اما اولویت اصلی‌ام نقش‌های جدی و درام است. کمدی از جنس کمدی موقعیت که توام با طنز فکر شده است هم خیلی جذابیت دارد. سریال دردسر والدین کم و بیش چنین موقعیتی داشت. با خیلی از بازیگران بزرگ تلویزیون همبازی بوده‌اید. بازی با کدام یک از آنها برایتان جذابیت بیشتری دارد؟ با دکتر محمود عزیزی در چهار سریال همبازی بوده‌ام و در کارمان به زبان مشترک رسیدیم و بده و بستان‌های بازیگری را انجام می‌دهیم و با یک نگاه متوجه می‌شویم که باید چگونه کار کنیم. برای برخی از بازیگران شرایط تفاوت دارد و فقط بازی خودشان را انجام می‌دهند و تلاشی برای کمک به بازیگر نقش مقابلشان انجام نمی‌دهند. من هم از این بزرگان مثل دکتر عزیزی، زنده‌یاد داوود رشیدی یاد گرفته‌ام که هوای بازیگر نقش مقابلم را داشته باشم و تا حد توانم به او کمک کنم. در چه کارهایی با مرحوم داوود رشیدی همبازی بودید؟ اول باید متذکر شوم فقدان ایشان متاثرکننده است و به جامعه هنری تسلیت می‌گویم. در کارهایی نظیر بازی‌های پنهان و تکیه بر باد افتخار همبازی شدن با ایشان را داشتم و موقعی که متوجه می‌شدم همبازی‌ام ایشان است؛ با اعتماد به نفس کامل جلوی دوربین می‌رفتم. زیرا می‌دانستم از من و سایر بازیگران حمایت می‌کنند. کارکردن با کارگردانان جوانی مثل مجید صالحی، رامبد جوان و سایرین برایتان چه ویژگی‌هایی دارد؟ نمی‌شود فرمولی تعیین کرد که کار با کارگردان جوان راحت‌تر است یا کارکردن با کارگردان با تجربه، هر دو این قبیل کارگردان‌ها ویژگی‌های خاص خودشان را دارند و کارگردان‌های جوان پرشور و دارای انگیزه زیادی هستند. و کار با آنها مفرح‌تر است. در سه دهه فعالیت بازیگری با کارگردان‌های خوب و درجه یکی کار کرده‌ام و با هیچ کدامشان مشکلی نداشته‌ام. سریال شوق پرواز اولین تجربه همکاری شما با یدالله صمدی بود؟ بله، اولین کار مشترکمان بود. یک بازیگر برای این که حین بازی آماده باشد باید چه کارهایی انجام دهد؟ تمرکز، مهم‌ترین ویژگی است. ذهن و روان بازیگر باید رها و آزاد باشد. هر چه ذهن آرام‌تر و خلوت‌تر باشد، راحت‌تر می‌توان تمرکز کرد، تصمیم گرفت و از ایفای نقش لذت برد و در بازی هم موفق بود. بازی در سریال شوق پرواز از افتخارات من است زمانی که یدالله صمدی بازی در این سریال را به من پیشنهاد داد پسرم به تازگی از دنیا رفته بود و حال و روز خوشی نداشتم. بعد از خواندن متن سریال با توجه به فیلمنامه جذاب و این که موضوع اصلی سریال در باره یکی از سرداران بزرگ سال‌های دفاع مقدس یعنی شهید بابایی بود با کمال میل این پیشنهاد را قبول کردم و حضور بازیگرانی نظیر شهاب حسینی و ستاره اسکندری باعث شد کار، اثر موفقی از آب در بیاید و حق مطلب را درباره شهید بابایی ادا کند و خوشحالم که در این سریال بازی کردم و جزو کارهای شاخص کارنامه بازیگری‌ام است که به آن افتخار می‌کنم.     منبع:جام جم آنلاین 
 
