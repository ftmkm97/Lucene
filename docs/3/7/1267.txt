شاید پیشنهاد منصوریان از انگلیس تبلیغاتی باشد
   سیدرضا افتخاری که به همراه تیم ملی فوتسال ایران بامداد امروز سه شنبه به تهران برگشت در مورد کسب عنوان سومی جام جهانی گفت: موفقیت بزرگی حاصل شد و خوشحالیم که مردم ایران را خوشحال کردیم. بخش ورزشی تبیان   افتخاری با اشاره به مشکلات تیم ملی فوتسال در این دوره از مسابقات گفت: هر چه بوده را باید فراموش کرد. اگر شرایط ما بهتر بود قطعا موفقیت بهتری کسب می کردیم. مدیرعامل باشگاه استقلال در مورد شرایطی که در این تیم بوجود آمده است گفت: اختلافاتی که در استقلال بوجود آمده مربوط به چند ماه گذشته است و اگر اجازه بدهید در این مورد صحبت نکنم. وی در مورد پیشنهادی که علیرضا منصوریان از انگلیس دریافت کرده و قصد دارد برود گفت: من بعید می دانم این اخبار درست باشد. اگر چنین چیزی بود منصوریان خودش به ما می گفت. شاید تبلیغاتی هم باشد و شاید هم برای روحیه دادن به بازیکنانش باشد. با این حال او در استقلال آنقدر هوادار دارد که در این تیم بماند. افتخاری در مورد ادامه فعالیتش در فوتسال گفت: بنده فعلا مشاور فوتسال هستم و امیدوارم به گونه ای برنامه ریزی شود که بتوانیم در آینده شرایط بهتری داشته باشیم. ما مشکلات زیادی داشتیم اما در این مدت صدایمان در نیامد و فقط کار کردیم تا به این موفقیت بزرگ رسیدیم.    منبع: خبرگزاری مهر
