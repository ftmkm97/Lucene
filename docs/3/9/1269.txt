زائری: نمایشگاه تخصصی کتاب عاشورا نوعی همراهی با نهضت عظیم سیدالشهدا (ع) است
 محمدرضا زائری، مدیرعامل مجموعه فرهنگی شهدای هفتم تیر در آیین اختتامیه نخستین نمایشگاه تخصصی کتاب عاشورا گفت: اتفاقاتی نظیر نمایشگاه تخصصی کتاب عاشورا، نوعی همراهی با نهضت عظیم سیدالشهدا (ع) است. همه افرادی که در برپایی و برگزاری این نمایشگاه سهیم بودند، این‌کار را نوعی کربلایی شدن و به مثابه برپایی مجلس امام حسین (ع) می‌دیدند.  بخش کتاب و کتاب خوانی تبیان

&nbsp;آیین اختتامیه نخستین نمایشگاه تخصصی کتاب عاشورا، یکشنبه 11 مهرماه، با حضور حجت‌الاسلام والمسلمین محمدرضا زائری، مدیرعامل مجموعه فرهنگی شهدای هفتم تیر و سید امیرمسعود شهرام‌نیا، مدیرعامل موسسه نمایشگاه‌های فرهنگی ایران در موسسه فرهنگی شهدای انقلاب اسلامی (سرچشمه) برگزار شد.
&nbsp;
زائری در این آیین نسبت به برگزاری موفق‌تر این نمایشگاه در سال آینده اظهار امیدواری کرد و گفت: این نمایشگاه حلقه‌ای از زنجیره‌ای از فعالیت‌هاست که توسط نهادهای عاشورایی برای ترویج و عمق‌بخشی به فرهنگ حسینی&nbsp; در دست اجراست.
&nbsp;
وی افزود: انتشار نشریاتی که در زمینه موضوعات عاشورایی فعال هستند و همچنین راه‌اندازی سایت‌ها، برگزاری جلسات و نشست‌های گفت‌وگوی آئینی، جایزه کتاب سال عاشورای دعبل&nbsp; و حرکت‌هایی از این‌دست یکدیگر را کامل می‌کنند.
&nbsp;
مدیرعامل مجموعه فرهنگی شهدای هفتم تیر عنوان کرد: اتفاقاتی نظیر نمایشگاه تخصصی کتاب عاشورا، نوعی همراهی با نهضت عظیم سیدالشهدا (ع) است. همه افرادی که در برپایی و برگزاری این نمایشگاه سهیم بودند، این‌کار را نوعی کربلایی شدن و به مثابه برپایی مجلس امام حسین (ع) می‌دیدند.
&nbsp;
زائری گفت: امیدواریم این شروع، آغاز موفقی باشد. گاهی صفایی که در یک مجلس عزاداری نوجوانانه است، ممکن است در بسیاری از کارهای بزرگ نباشد، ان‌شاءالله خدا ما را از این اخلاص محروم نکند.
&nbsp;


ارسال کتاب‌های برتر نمایشگاه به استان‌ها
&nbsp;
سید امیرمسعود شهرام نیا، مدیرعامل موسسه نمایشگاه‌های فرهنگی ایران نیز در این آیین عنوان کرد: &nbsp;بیش از این‌که بخواهیم در مورد کمیت و کیفیت این نمایشگاه صحبت کنیم، باید به شروع آن توجه کنیم. همتی که در برگزاری این نمایشگاه بود، ان شاءالله بادوام خواهد بود.
&nbsp;
وی افزود: برگزاری این نمایشگاه، اقدام خیلی خوب و تجربه ارزشمندی بود و از این بابت خیلی خوشحال هستیم. در مجموع 74 ناشر در این نمایشگاه ثبت‌نام کرده بودند که 35 ناشر در غرفه‌ها مستقر بودند و 45 ناشر نیز در بخش فروش متمرکز حضور داشتند.
&nbsp;
شهرام‌نیا ادامه داد: در اولین نمایشگاه تخصصی کتاب عاشورا در مجموع دو هزار و 500 عنوان کتاب داشتیم که مطمئنا تعداد عناوین کتاب‌های عاشورایی بیش از این تعداد است و برای سال‌های آینده باید جست‌وجوهای بیشتری در این زمینه صورت گیرد.
&nbsp;
مدیرعامل موسسه نمایشگاه‌های ایران گفت: قرار است از طرف وزارت ارشاد حمایت‌هایی صورت گیرد مبنی بر این‌که تعدادی از کتاب‌های برتر از ناشران خریداری و به استان‌های دیگر ارسال شود تا کمکی به ناشران باشد.
&nbsp;
تجلیل از ناشران برتر
&nbsp;
در بخش پایانی آیین اختتامیه نخستین نمایشگاه کتاب عاشورا، آثار برگزیده خریداری و با حضور حجت‌الاسلام محمد زائری و دکتر سید امیرمسعود&nbsp; شهرام‌نیا به ناشرانی همچون «بوستان کتاب قم»، «دفتر ادبی هلال»، «دلیل ما»، «زیتون» و «غرفه فروش متمرکز» لوح تقدیر اهدا شد.
&nbsp;
نخستین نمایشگاه تخصصی کتاب عاشورا، با هدف معرفی آثار برگزیده عاشورایی از پنجم مهرماه در موسسه فرهنگی شهدای انقلاب اسلامی (سرچشمه) کار خود را با حضور سیدعباس صالحی، معاون امور فرهنگی وزارت ارشاد و فرهنگ اسلامی، حجت‌الاسلام محمدرضا زائری، علیرضا مختارپور، رئیس نهاد کتابخانه‌های عمومی، جواد محقق، پژوهشگر و نویسنده، رضا مقدم، مدیرعامل تشکل‌های دینی سازمان تبلیغات اسلامی و جمعی از ناشران و نویسندگان حوزه عاشورایی آغاز و عصر یکشنبه 11 مهرماه همزمان با شب اول از ماه محرم به کار خود خاتمه داد.      منبع: ایبنا

