متن منتشر شده توسط «سعید طوسی»
 گروه فعالیت های قرآنی: سعید طوسی پیامی را پیرو انتشار خبری در رسانه های مجازی در اختیار خبرگزاری ایکنا گذاشته است. بخش قران تبیان   متن این پیام بدین شرح است؛ بیانیه رسمی استاد حاج سعید طوسی در پاسخ به توطئه صدای آمریکا
بسم الله الرحمن الرحیم
«إِنَّ الَّذِینَ جَاءُوا بِالْإِفْكِ عُصْبَةٌ مِنْكُمْ لَا تَحْسَبُوهُ شَرًّا لَكُمْ بَلْ هُوَ خَیْرٌ لَكُمْ لِكُلِّ امْرِئٍ مِنْهُمْ مَا اكْتَسَبَ مِنَ الْإِثْمِ وَالَّذِی تَوَلَّى كِبْرَهُ مِنْهُمْ لَهُ عَذَابٌ عَظِیمٌ»(نور/11)
سلام و درود به روان پاک شهیدان گلگون کفن انقلاب اسلامی و امام شهیدان خمینی کبیر(ره) و با سلام و تحیت محضر ملت شریف و بزرگوار ایران اسلامی و دوستان و یاران قرآنی، همانطور که مردم شریف، متدین و قرآن دوست کشور عزیزمان شاهد هستند، در ماه های اخیر، هجمه ای وسیع از طرف رسانه های وابسته به استکبار جهانی و صهیونیست بین الملل به اینجانب و نظام مقدس جمهوری اسلامی و حتی رهبر معظم انقلاب اسلامی صورت پذیرفت و آنچه که باعث شد که این حقیر پس از آن که تصمیم بر سکوت و واگذار کردن امر به احکم الحاکمین و علام الغیوب داشتم، سخن و درددلی چند را با ملت متدین و اصحاب شریف قرآن داشته باشم، آن بود که با ورود شبکه ماهواره ای صدای شیطان بزرگ آمریکا به این موضوع، شبکه ای که خود مأمور ترویج فحشا در جوامع اسلامی است و اشاعه اکاذیب و نشر اتهامات ناجوانمردانه به این حقیر و ارکان نظام مقدس جمهوری اسلامی و دایه مهربان تر از مادر شدن و دلسوزی های مزورانه آنها، ممکن است، سوالات و شبهاتی در اذهان شریف در مورد صحت و سقم این اتهامات سخیف به وجود آید که بر اینجانب لازم است که به منظور جلوگیری از آلوده شدن مومنین به سوء ظن به برادرشان در این خصوص اعلام نظر کنم که بدین وسیله ضمن تقبیح و محکومیت شدید کسانیکه با توسل به دشمنان قسم خورده اسلام و انقلاب، سعی در اثبات مدعای کذب خود نمودند و مصداق این آیه شریفه شدند که «یُرِیدُونَ أَنْ یَتَحَاكَمُوا إِلَى الطَّاغُوتِ وَقَدْ أُمِرُوا أَنْ یَكْفُرُوا بِهِ وَیُرِیدُ الشَّیْطَانُ أَنْ یُضِلَّهُمْ ضَلَالًا بَعِیدًا»(نسا/60) اعلام می دارم که اینجانب بحمدالله هرگز دامن به چنین گناهان و اعمال منافی عفت نیالوده ام و از درگاه ربوبی و به برکت آیات نورانی قرآن، عصمت و پاکی خود را تا آخر عمر طلب می نمایم.
مستندات و اظهارات ارائه شده در سایت ها و برنامه ها و نمایش های تلویزیونی، سراسر کذب و جعلی است و به درد همان فیلم های سینمایی می خورد.
اینجانب تاکنون به دلیل جلوگیری از هتک آبروی جامعه قرآنی سکوت کرده َام، اما از این پس به همین دلیل و برای حفظ حیثیت خود در جامعه قرآنی در مقابل این هتاکی ها و پرده دری ها، اقدامات قانونی خود را از طریق محاکم صالحه قضایی انجام خواهد داد و ان شا الله و به فضل الهی همانطور که وعده الهی در آیات کریمه صدور این سخنان و در جریان تهمت زنی به اهل بیت پیامبر اکرم(ص) (قضیه افک)، خیر مومنان و شناخت دشمنان و منافقان در جامعه اسلامی است، از این امتحان و آزمایش الهی سربلند بیرون خواهم آمد.
در پایان ضمن تشکر و سپاس از ملت شریف و متدین و دوستان عزیز قرآنی که در این جریان با حمایت های خود موجب دلگرمی و توان تحمل این امتحان الهی شدند و عرض شرمساری به ساحت مقدس رهبر عزیز و فرزانه انقلاب حضرت امام خامنه ای (مد ظله العالی) که دشمن کینه توز چون از صلابت و اقتدار ایشان به تنگ آمده و چون منی را واسطه هتاکی به ایشان قرار داده است که صد البته ذره ای غبار هم از این ماجرا بر دامن نورانی ایشان نخواهد نشست و دشمن از این خیال بافی نفعی نخواهد برد، خطاب به استکبار رسانه ای می گویم؛ درست فهمیده اید که قرآن و خادمان و مروجان قرآن، بزرگترین سد و مانع در تحقق اهداف شوم و شبیخون فرهنگی شما هستند، اما با چنین نمایش ها و خیال پردازی هایی هرگز به مقاصد پلید خود نخواهند رسید و آنچه را که شما مبلغ و نشردهنده آن باشید، مردم بصیر و فهیم ما تکذیب می نمایند.
در پایان با التجا و استمداد از درگاه ربوبی برای دفع این کید و دسیسه به ذکر روایتی از امام کاظم(ع) که ذیل آیات شریفه اشاره شده در سوره مبارکه نور وارد شده است تبرک جسته و از برادران و خواهران ایمانی را از آلودن ذهنشان به اکاذیب و اتهامات ناجوانمردانه دشمنان قرآن و اسلام برحذر می دارم که مباد بر خلاف (لاتقف ما لیس لک به علم) با صدور بیانیه های دو پهلو آب به آسیاب دشمن بریزد.     منبع: ایکنا
