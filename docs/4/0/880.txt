علی نصیریان: رقابت در جشنواره فیلم ˝یاس˝ باید جدی باشد
 بازیگر سریال ˝شهرزاد˝ شبکه نمایش خانگی را فرصتی برای چند جانبه شدن آثار تصویری برشمرد و گفت: امیدوارم این بستر رونق بگیرد تا از یک‌سویه بودن خارج شویم. بخش سینما و تلویزیون تبیان    &nbsp;به نقل از روابط عمومی چهارمین جشنواره بین المللی فیلم یاس،علی نصیریان درباره ارتقای سطح شبکه نمایش خانگی، اظهار کرد: این رسانه اگر بتواند سر پای خودش بایستد، اتفاق خوبی است زیرااز یک‌جانبه بودن سریال‌ها که فقط تلویزیون تولید کننده آن است، کاسته می‌شود. بازیگر سریال "هزاردستان" با اشاره به اینکه اثر هنری باید تنوع داشته باشد و از بخش‌های مختلف تولید شود، ادامه داد: ساخت سریال و فیلم فقط کار دولت نیست بلکه دولت باید بیشتر در بسترسازی حمایت و دخالت کند. نصیریان تاکید کرد: بنده به شخصه علاقه زیادی دارم که شبکه نمایش خانگی رونق بگیرد و بخش خصوصی بهترین گزینه برای این کار است. بازیگر فیلم سینمایی "کفش‌های میرزا نوروز" با مقایسه سریال‌سازی شبکه نمایش خانگی با تلویزیون، توضیح داد: شبکه نمایش خانگی فرصت بیشتری برای انتخاب به هنرمندان می‌دهد و درواقع فیلمناهه های به روزتری در این فضا نوشته و کار می‌شود اما در تلویزیون متاسفانه شاهد عقبگرد فیلمنامه هستیم. وی گفت: چرا باید دوباره بعضی کارهایی که قبلاً ساخته و دیده شده در تلویزیون تکرار شود؟ ساخت سوژه‌های بی‌ربط و تکراری چه تاثیری دارد و چرا این همه پول و انرژی برای این کارها گذاشته می‌شود؟ نصیریان با تاکید بر اینکه ظرفیت علاقه‌ مردم بیش از خروجی‌های آثار هنری است، افزود: تولیدات هنری ما باید کیفیت بهتری داشته باشد چراکه در تمام زمینه‌های هنری آدم‌های خلاق و با استعداد داریم. وی همچنین درباره برگزاری جشنواره بین المللی فیلم یاس برای آثار ویدئویی و نمایش خانگی، تصریح کرد: برگزاری جشنواره های هنری شاید برای افرادی مثل من خیلی ایجاد انگیزه نکند اما حتما برای جوانان که تازه قصد ورود به این عرصه را دارند تاثیرگذار خواهد بود. نصیریان با اشاره به مفید بودن برگزاری این جشنواره افزود: باید تلاش کنیم رقابت جدی و جشنواره ای پربار برگزار کنیم تا کسانی که در آن جایزه می گیرند با انگیزه ای دوچندان کار خود را ادامه دهند. بازیگر فیلم "بوی پیراهن یوسف" درباره تفاوت بازی در شبکه نمایش خانگی نسبت به باقی فضاهای نمایشی، گفت: بازی در این رسانه‌های مختلف برای من تفاوتی ندارد چون همه این آثار را مردم می‌بینند، حالا فرقی نمی‌کند از طریق چه رسانه‌ای منتشر شود و آنچه اهمیت دارد با کیفیت بودن اثر است. نصیریان درباره انگیزه حضورش در شبکه نمایش خانگی و بازی در سریال "شهرزاد" خاطرنشان کرد: انگیزه اولم نام کارگردان بود چون پیش از این با حسن فتحی در چند اثر تجربه همکاری داشتم و این همکاری‌ها باعث شد شناخت خوبی از کار ایشان پیدا کنم. بازیگر سریال "میوه ممنوعه" با بیان اینکه فتحی جزء کارگردان‌های فرهیخته، مطلع و مسلط به کار است، ادامه داد: همچنین با خواندن چند قسمت اول سریال شهرزاد قصه و نقش بزرگ آقا برایم جذاب به نظر رسید بنابراین پیشنهاد بازی در سریالی که می‌خواست برای شبکه نمایش خانگی ساخته شود را با رغبت تمام پذیرم. چهارمین جشنواره بین المللی فیلم یاس به دبیری سید مصطفی ابطحی از ۹ تا ۱۳ آبان در استان مازندارن برگزار می شود     منبع: هنرانلاین 

