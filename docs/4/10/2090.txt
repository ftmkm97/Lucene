صالحی: عاشورا یک قضیه نوستالژیک و خاطره دینی نیست
   سید عباس صالحی، معاون فرهنگی وزارت فرهنگ و ارشاد اسلامی در افتتاح نخستین نمایشگاه کتاب تخصصی عاشورا گفت: محرم و عاشورا فقط یک قضیه نوستالژیک و خاطره دینی نیست بلکه فرصتی است برای انسان بودن و احیای روحیه دینی و اگر از این جنبه نگاه شود می‌بینیم که چرا محرم باید زنده بماند.
بخش کتاب و کتاب خوانی تبیان
  &nbsp;نخستین نمایشگاه کتاب تخصصی عاشورا، دوشنبه پنجم مهرماه در مجموعه فرهنگی سرچشمه افتتاح شد. در این نمایشگاه که در آستانه ماه محرم برپا شد، برای نخستین‌بار همه ناشران کتاب‌های عاشورایی گردهم آمدند تا علاقه‌مندان بتوانند به سهولت کتاب‌های مورد نظر خود را یکجا مشاهده و تهیه کنند.

دکتر صالحی گفت: محرم و صفر را باید قدر دانست، سوژه‌های مختلف از عاشورا و امام حسین به فهم از عاشورا بر می‌گردد. عاشورا و محرم در فضای دیگر بستری برای اعتلای فرهنگ و ادبیات دینی است. امام حسین(ع) جان خود را برای دین اسلام گذاشت و بعد از آن تشیع و اسلام را مدیون امام حسین شد. محرم و عاشورا فرصت ارتباط با مکان دینی را مهیا می‌کند.

وی با اشاره به نظر جامعه‌شناسان دین افزود: اگر دینداران با مکان دینی قطع رابطه کنند اعتقاد مذهبی افول پیدا می‌کند. محرم فرصت آشتی با مکان دینی است، بسیاری که با مکان دینی ارتباط کمتری دارند در محرم و صفر رابطه خود را با مکان دینی برقرار می کنند. ارتباط با مکان دینی ارتباط با روح و ایمان دینی است.

معاون فرهنگی وزارت فرهنگ و ارشاد اسلامی &nbsp;ادامه داد: محرم و صفر در حوزه همبستگی اجتماعی شیعیان بسیار مهم است و جامعه جهانی شیعه در اربعین به اجماع جهانی می‌رسند و&nbsp; موضوع همبستگی با محور امام حسین (ع) تا سطح خانواده‌ها در جامعه شیعی وجود دارد.

وی با اشاره به استبداد شرقی در تاریخ به این مساله پرداخت که محرم و صفر با توجه به وجود استبداد شرقی و جلوگیری از عدم ایجاد نهاد مدنی در فرهنگ تا حدود زیادی مشکل ایجاد نهادهای مدنی را رفع کرد و این مساله بر سر سفره امام حسین آغاز و رشد پیدا کرد.

صالحی ادامه داد: فهم عاشورا و محرم در گسترش کارهای عام‌المنفعه بسیار است. عاشورا و محرم در فضای دیگر بستری برای اعتلای فرهنگ و ادبیات دینی است. کانون و مرکز ادبیات دینی عاشورا و محرم است که در زبان‌های فارسی، آذری و ترکی یافت می‌شود.

معاون فرهنگی وزیر فرهنگ و ارشاد اسلامی افزود: آموزش و تبلیغات دینی تنها یکی از کارکردهای محرم است. محرم و عاشورا فقط یک قضیه نوستالژیک و خاطره دینی نیست بلکه فرصتی است برای انسان بودن و احیای روحیه دینی و اگر از این جنبه نگاه شود می‌بینیم که چرا محرم باید زنده بماند.

صالحی در پایان سخنانش ضمن تشکر از حجت‌الاسلام والمسلمین محمدرضا زائری، مدیرعامل مجموعه فرهنگی سرچشمه&nbsp; افزود: برگزاری این نمایشگاه به فهم درست از امام حسین برمی‌گردد.&nbsp;



گله‌مندی زائری از همکاری نکردن نهادهای فرهنگی
پیش از دکتر صالحی، محمدرضا زائری به ایراد سخنرانی پرداخت. وی در سخنان خود به این موضوع اشاره کرد که ایده برگزای این نمایشگاه از چند سال قبل مطرح شد و برگزاری جایزه دعبل&nbsp; که سال گذشته برگزار شد این راه را هموار کرد.

وی ادامه داد: حدود 80 ناشر در این نمایشگاه شرکت کرده‌اند که 2500 عنوان کتاب را به همراه دارند. کتاب‌های این نمایشگاه از کتاب‌های کودک و نوجوان تا کتاب‌های پژوهشی حوزه عاشورا را در بر می‌گیرد.

مدیرعامل مجموعه فرهنگی سرچشمه همچنین از همکاری وزارت فرهنگ و ارشاد اسلامی و آقای دکتر صالحی معاون فرهنگی وزیر ارشاد تشکر کرد و از نهادهای فرهنگی که قول همکاری دادند اما کمکی به برگزاری این نمایشگاه نکردنند گله‌مند بود.

نخستین نمایشگاه کتاب تخصصی عاشورا تا ۱۱ مهر در مجموعه فرهنگی سرچشمه برپا خواهد شد.      منبع: ایبنا

 