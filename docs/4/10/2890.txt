فوتسال ایران حریف برزیل شد
 تیم ملی فوتسال ایران در سومین و آخرین بازی مرحله گروهی خود در جام جهانی از ساعت 3:30 بامداد امروز(دوشنبه) به مصاف تیم ملی آذربایجان رفت و در پایان با نتیجه 3 بر 3 به تساوی رضایت داد. گل های ایران در این بازی را احمد اسماعیل پور، فرهاد توکلی و حسین طیبی به ثمر رساندند. بخش ورزشی تبیان   سید محمد ناظم الشریعه در این دیدار نیز از جاوید، اسماعیل پور، حسن زاده و توکلی در ترکیب اولیه استفاده کرد اما درون دروازه سپهر محمدی به جای علیرضا صمیمی محروم قرار گرفته بود.
تیم ملی ایران بازی را تهاجمی آغاز کرد و احمد اسماعیل پور در همان دقیقه اول، گل ایران را به ثمر رساند اما در یک رفت و برگشت تیم حریف صاحب ضربه کرنر شد و تنها 28 ثانیه بعد از گل ایران، آذربایجانی ها با شوت محکم به گل تساوی رسیدند.
در ادامه هر دو تیم یک بار توپ را به تیر دروازه تیم مقابل زدند و بازی پایاپای دنبال شد. اما شاگردان ناظم الشریعه در پنج دقیقه آخر نیمه برتر از حریف ظاهر شدند و موقعیت های مسلم گلزنی توسط ملی پوشان از دست رفت تا نیمه اول با تساوی یک بر یک به پایان برسد.
با شروع نیمه دوم بازهم ایران بود که بهتر آغاز کرد و در دقیقه 22 توسط فرهاد توکلی به گل دوم رسید اما بازهم لحظاتی بعد برتری ایران به خطر افتاد و گل دوم و تساوی آذربایجان با شوتی نه چندان پرقدرت وارد دروازه سپهر محمدی شد. اما در حالی که این فوتسالیست های ایران بودند که روی توپ و میدان تسلط داشتند، اشتباه مرگبار اصغر حسن زاده بازیکن آذربایجان را در موقعیت گلزنی قرار داد و ایران گل سوم را در دقیقه 34 به بدترین شکل ممکن دریافت کرد.
بازیکنان ایران روی یک حرکت تیمی حسین طیبی را صاحبه موقعیت گلزنی کردند و این بار حسین طیبی در دقیقه 35 موفق شد گل تساوی را برای ایران به ثمر برساند. در فاصله 2 دقیقه تا پایان بازی ناظم الشریعه از سیستم پاورپلی استفاده کرد و ایران با پنج بازیکن حمله کرد تا گل برتری را به بزند. چند موقعیت نیز روی این تاکتیک بدست آمد اما همه آن ها از دست رفت و بازی با تساوی سه بر سه به پایان رسید.
از نکات این بازی می توان به حضور بیشتر محمد کشاورز در زمین نسبت به بازی های قبل اشاره کرد. محمد طاهری دیگر بازیکن با تجربه ایران به دلیل مصدومیت به میدان نرفت. قدرت بهادری نیز به دلیل مصدومیت جام جهانی را از دست داده است.
تیم ملی فوتسال ایران با نتیجه ای که در بازی امروز کسب کرد در مرحله یک هشتم نهایی حریف برزیل شد.این بازی از ساعت یک و سی دقیقه بامداد پنج شنبه برگزار خواهد شد.    منبع : خبرآنلاین 
