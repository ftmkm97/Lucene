در فیلم های ضداسلامی و ضدایرانی بازیگر نقش منفی، ایرانی است!
 &nbsp;نادر طالب‌زاده با انتقاد از بی برنامگی در برخی از برنامه های فرهنگی گفت: آمریکا در جریان جنگ نرم می خواهد ما را کسل و خسته کند. باید در حوزه جنگ نرم ابتکار عمل را به دست بگیریم.  بخش سینما و تلویزیون تبیان    پنجمین نمایش فیلم با موضوع اسلام هراسی با حضور نادر طالب زاده و علاقه مندان به این حوزه در سالن 3 پردیس سینمایی ملت برگزار شد.&nbsp; طالب زاده در ابتدای این نشست درباره فیلم «فرزندان ابوغریب» گفت: این فیلم محصول سال 2014 است و جالب است بدانید بازیگر نقش اول فیلم کارگردانی و تهیه کنندگی فیلم را نیز به عهده دارد. این فیلم ساختاری مستند گونه دارد.نمی توان گفت که این فیلم ساختاری تبلیغاتی به صورت کامل دارد اما خوب تبلیغاتی نیز حساب می شود. وی در ادامه افزود: اینکه نویسنده یک اثر، کارگردان و بازیگر فیلم نیز باشد بسیار جالب است. شما در جایی حس می کنید کسی جز خودتان نمی تواند از عهده چیزی که در فکرتان است، بر بیاید. طالب زاده درباره نقش اول فیلم گفت: فیلم درباره جوانی است که بعد از واقعه 11 سپتامر به خاطر اشتیاق پدرش به خدمت می رود و به جنگ اعزام می شود. فارمر یا همان جوان سرباز فیلم، فشار روانی زیادی را تحمل می کند و در جایی عقده گشایی می کند از تمام فشارهایی که رویش است. بازیگر نقش اول که کارگردان هم هست به خوبی از پس نقش بر آمده و نقش روبروی او که یک عراقی محکوم است را یک ایرانی بازی کرده است. وی در ادامه افزود: جالب است بدانید در اکثر فیلم های ضد اسلامی و ضد ایرانی بازیگر نقش های منفی، ایرانی هستند. خوب دلایل متفاوتی می تواند داشته باشد. یکی شبیه بودن ایرانی ها به اعراب است دوم هم استراتژی پشت آن است. طالب زاده با بیان اینکه این فیلم با آن که موضوع مهمی مانند ابوغریب دارد، به خوبی از آب در آمده است گفت: البته اشکالاتی نیز مانند پایان بندی آن دارد اما خوب برای یک جوانی که برای اولین بار فیلم ساخته است بسیار خوب است. در فیلم های آمریکای افشاگری های زیادی را می بینیم، این فیلم علاوه بر جنبه تبلیغاتی که دارد، موضوع افشاگری نیز دارد. وی در ادامه افزود: ابوغریب موضوع مهمی در سیاست آمریکا بود که به رسوایی و افشا شدن کشید. موضوعات مهمی از قبیل جنگ ویتنام در تاریخ آمریکا وجود دارد که فیلم های سینمایی زیادی بر اساس نقد بر آن ساخته شده است اما موضوع 11 سپتامر موضوعی است که آمریکا هنوز در دروغ آن مانده است و ساخت چنین فیلم هایی برای افشا سازی برخی سیاست های آمریکا بسیار مناسب است. طالب زاده با بیان اینکه سیاست های آمریکایی موضوع خوبی برای فیلمسازی است، اظهار کرد: موضوعات زیادی بر اساس اشتباهات و سیاست های آمریکا وجود دارد که قابلیت پرداخت دارد. مانند دخالت در عملیات مستقیم فاو که آمریکا به طور مستقیم به عراق اطلاعات هوایی می دهد و صدام برای اینکه شکست نخورد از بمب شیمیایی استفاده می کند. یا ماجرای حمله به ایرباس که توسط ناو جنگی آمریکا هدایت شد سوژه های بسیار خوبی است که باید در جریان جنگ نرم به آن پرداخته شود. متاسفانه در جنگ نرم ضعف مدیریتی داریم، باید در این حوزه دست به ابتکار عمل بزنیم تا پیشرفت کنیم. ما در بحث تبلیغات نیز ضعیف هستیم و قدم خوبی برنداشته ایم. وی در ادامه با انتقاد از نبود اتاق فکر در ابتدای شکل گیری پرس تی وی، اظهار کرد: معنا ندارد کارهای فرهنگی کشور را بدون اتاق فکر قوی پیش ببریم. الحمدالله پرس تی وی خیلی خوب شده است اما در ابتدا دارای ضعف بود. اینطور نباشد که جلو برویم و برای کارهای فرهنگیمان فکر نکرده و بدون برنامه ریزی باشیم. طالب زاده در انتها گفت: آمریکا در جریان جنگ نرم می خواهد ما را کسل و خسته کند. باید در حوزه جنگ نرم ابتکار عمل را به دست بگیریم.     منبع: سینما پرس 

