اولین شب مراسم عزاداری محرم با حضور رهبر انقلاب
 اولین شب مراسم عزاداری سید و سالار شهیدان حضرت اباعبدالله الحسین (ع) با حضور رهبر انقلاب اسلامی در حسینیه ی امام خمینی (ره) برگزار شد. بخش سیاست تبیان   مراسم عزاداری سید و سالار شهیدان حضرت اباعبدالله الحسین (علیه السلام) و یاران باوفای ایشان، امشب (شنبه شب) با حضور رهبر معظم انقلاب اسلامی در حسینیه ی امام خمینی (رحمه الله) برگزار شد. در این مراسم که هزاران نفر از اقشار مختلف مردم و جمعی از مسئولان نظام حضور داشتند، حجت الاسلام والمسلمین سیداحمد خاتمی با تبیین عناصر قیام تاریخ ساز کربلا، فداکاری و ایثار را مهم ترین عنصر خواند و گفت: در مکتب عاشورا، مهم ترین معروف، تشکیل نظام و حکومت دینی است و حضرت سیدالشهدا (علیه السلام) از همه ی هستی خود برای عزت دین گذشت. وی با بیان اینکه امام حسین (علیه السلام) به ما یاد داد که در عرصه ی فداکاری برای دین خدا هیچ مرزی وجود ندارد، افزود: امروز که با عنایت حضرت سیدالشهدا (علیه السلام) و فرهنگ عاشورا پرچم حاکمیت دین در کشورمان بلند است، باید همه تلاش کنیم تا این پرچم در اهتزاز بماند.      همچنین در این مراسم آقایان ماشاءالله عابدی و منصور ارضی به ذکر مصیبت و مرثیه خوانی پرداختند. مراسم عزاداری حضرت سیدالشهدا (علیه السلام) تا پنجشنبه 22 مهر (یازدهم محرم) ادامه خواهد داشت.    منبع : باشگاه خبرنگاران جوان   