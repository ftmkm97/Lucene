فوتسال ایران؛ حماسه را تکمیل کن!
 بامداد پنج شنبه تیم ملی فوتسال ایران دست به چنان کار تاریخی و بزرگی زد که چشم جهانیان خیره شد؛ چنان که حسین شمس، سرمربی پیشین تیم ملی پیشنهاد کرد روز یکم مهرماه به عنوان روز ملی فوتسال در تقویم ورزش کشور به ثبت برسد.موضوع از این قرار بود که تیم کشورمان در ماراتن نفسگیر مرحله یک هشتم نهایی جام جهانی که در کلمبیا برگزار می شود، موفق شد مقابل برزیل قهرمان 5 دوره جام جهانی در ضربات پنالتی پیروز شود و به مرحله بعدی مسابقات راه پیدا کند. بخش ورزشی تبیان   محمد ناظم الشریعه سرمربی تیم ملی فوتسال ایران بعد از این بازی گفت:«این پیروزی می تواند مقطعی بسیار مهم برای تغییر نگاه ها به فوتسال ایران باشد. تیم ملی فوتسال ایران با شکست برزیل حماسه ملبورن و بازی فوتبال ایران و استرالیا را در فوتسال تکرار کرد.» اما تیم ملی فوتسال ایران برای راهیابی به جمع 4 تیم پایانی جام جهانی از ساعت 12 امشب به وقت تهران به مصاف پاراگوئه می رود. پاراگوئه در حالی پا به این مرحله گذاشته که در دور گروهی ابتدا به ایتالیا باخته، سپس مقابل ویتنام به برد پرگل رسیده و گواتمالا را هم گلباران کرده است.
حریف ایران همچنین در مرحله یک هشتم نهایی به مصاف کلمبیا رفت و در ضربات پنالتی میزبان بازی ها را حذف کرد. ایران و پاراگوئه تاکنون پنج بار به مصاف هم رفته اند که حاصل آن چهار پیروزی برای ایران و یک تساوی بوده است. ایران بیست وهفت گل زده و 15 گل از سوی پاراگوئه زده شده است. ایران تاکنون تنها یک بار در جام جهانی 1992 هنگ کنگ به نیمه نهایی راه یافته و بعد از آن بهترین افتخار تیم ملی، قرار گرفتن در رده پنجم جام جهانی 2008 برزیل بوده است.سرمربی تیم ملی فوتسال کشورمان در باره تیم پاراگوئه گفت: «پاراگوئه تیمی بزرگ است و بازی مقابلش بسیار سخت است. آنها از بازیکنان فیزیکی بهره می برند و این امر کار ما را سخت تر کرده است.» شهد شیرین اخلاق اما در انتهای بازی ایران و برزیل اتفاقی افتاد که شیرینی برد مقابل حریف نامدار را برای ایرانیان صد چندان کرد و بازتاب بسیار زیادی در رسانه های خارجی داشت. بازیکنان تیم ملی فوتسال ایران به جای حضور در رختکن و شادی دسته جمعی، در صحنه ای قابل تقدیر فالکائو ستاره برزیلی فوتسال را روی دستان خود قرار دادند و جشنی برای خداحافظی این اسطوره تکرار نشدنی فوتسال بر پا کردند. فیفا هم به این اتفاق واکنش نشان داد و آن را حرکتی اخلاقی در فوتسال دانست. فالکائو ستاره برزیلی ها هم پس از این اتفاق از تمام ایرانی ها تشکر کرد و این موضوع را رفتاری بزرگ دانست. وی با قراردادن ژس از این رویداد، در صفحه اینستاگرام خود از تمام بازیکنان کشورمان تشکر کرد و نوشت که هرگز این مورد را فراموش نخواهد کرد. &nbsp;صعود یک پله ای فوتسال ایران تیم ملی فوتسال ایران پس از شکست دادن برزیل، قهرمان پنج دوره جام جهانی و صعود به مرحله یک چهارم نهایی رقابت های 2016 کلمبیا، در جدیدترین رنکینگ اعلام شده از سوی سایت بین المللی تیم های ملی فوتسال جهان یک پله صعود کرد.در این رنکینگ ایران با کسب 1610 امتیاز پنجمین تیم ملی برتر فوتسال جهان محسوب می شود و این احتمال وجود دارد که در صورت شکست پاراگوئه و صعود به نیمه نهایی جام جهانی کلمبیا، جایگاه چهارمی را نیز به دست آورد. در جدیدترین رنکینگ جهانی فوتسال تیم های ملی اسپانیا، برزیل، روسیه و ایتالیا رتبه های اول تا چهارم را در اختیار دارند. پاداش ویژه در صورت صعود به فینال مهدی تاج رئیس فدراسیون فوتبال هم در مورد پاداش فوتسالیست ها توضیحاتی ارائه داد: «همان طور که پیش از مسابقات جدول پاداش ملی پوشان مصوب و ارائه شده بود، پاداش آنها مطابق با جدول پرداخت خواهد شد. پاداش دو مسابقه اول در کلمبیا پرداخت شده و چنانچه تیم به مراحل بالاتر نیز صعود کند، همه پاداش ها پرداخت می شود.در صورتی که تیم ما بتواند به فینال این مسابقات راه یابد، علاوه بر پاداش مصوب مطابق با تصمیم هیات رئیسه، پاداش دیگری نیز به آنها اختصاص داده خواهد شد.»    منبع : دنیای اقتصاد 
