ترکشی برای شاهرگ 16 ساله
 شهید دانش آموز دفاع مقدس «حجت خار پرور» در شلمچه، در تاریخ 23 تیرماه 1361 در عملیات رمضان براثر اصابت ترکش بر شاهرگ گلویش، در 16 سالگی به شهادت رسید، پیکر پاک این شهید دانش آموز پس از گذشت 14 سال به وطن بازگشت. بخش فرهنگ پایداری تبیان   حسن خار پرور برادر شهید دانش آموز دفاع مقدس حجت خارپرور بابیان اینکه حجت دانش آموز مقطع سوم راهنمایی و محصل بود که به شهادت رسید گفت: درس او در دوره تحصیل عالی و پسر بسیار باهوشی بود. وی افزود: برادرم دوران کودکی و نوجوانی خود را در یک خانواده مذهبی گذراند، با یکی از دوستانش که او هم در جبهه های جنگ تحمیلی به شهادت رسیده بود، برای اعزام به جبهه ثبت نام کره بودند، زیرا در زمان جنگ از طریق مدارس و ادارات دولتی تبلیغ می شد که به نیروهای جنگی کمک کنند، حجت هم با سن کمی که داشت عاشق گام برداشتن در مسیر ایثار و شهادت بود و می گفت دوست دارم برای خانواده و سرزمینم قدمی بردارم که تا ابد به یادگار بماند. خارپرور در پاسخ به این سوال که اهداف برادر شهید دانش آموزتان برای رفتن به جنگ تحمیلی چه بوده است تصریح کرد: او در دوره نوجوانی به فعالیت در کارهای انقلابی علاقه مند بود و در راهپیمایی ها شرکت می کرد، علاقه زیادی نیز به فعالیت در این مسیر داشت، هدف او دفاع از مرزوبوم کشور، حکومت اسلامی و حفظ آرمان های امام خمینی (ره) بود، بنده هم به عنوان برادر بزرگتر در زمان جنگ به مدت 2 سال در کردستان در دره شیلر حضور داشتم. این برادر شهید دفاع مقدس بابیان اینکه زمانی که حجت مسئله اعزامش را در منزل مطرح کرد، مادرم در ابتدا مخالف رفتن او شد گفت: مادرم دل نگران سلامتی فرزندش بود، اما هنگامی که برادرم اهداف خود را توضیح داد، مادرم به دلیل هدف والای او رضایت داد که فرزندش در این مسیر قدم بگذارد که درنهایت در خردادماه 1361 به جبهه های حق علیه باطل اعزام شد. خارپرور در خصوص سیره رفتاری برادر نوجوان شهید خود اظهار داشت: او در دوره نوجوانی با سن کمی که داشت در منزل بسیار خوش اخلاق و مهربان بود، همیشه در کمک کردن به دیگران خصوصاً خانواده اش پیش قدم می شد، حتی با آگاهی و اشراف به قطعی بودن شهادت خود در وصیت نامه اش یادآوری کرده بود که 20 ریال به برادر کوچکش حسین بدهکار است، همچنین توصیه کرده بود که در این مسیر امام خمینی (ره) را تنها نگذارند و راه شهدا را ادامه دهند. خار پرور برادر شهید دفاع مقدس در پایان با اظهار امیدواری به این نکته که ما باید ادامه دهنده راه شهدا باشیم اذعان داشت: زمان به سرعت در حال حرکت است، پس باید زندگی خود را مدیریت کنیم، در بحث علمی توانمندی خود را بالابرده و پرورش یابیم، همچنین در بحث نظامی باید نیرویی مقاوم داشته باشیم که بتوانیم در تمام لحظه ها پادررکاب در برابر دشمنان اسلام بایستیم، زندگی و راه امام حسین (ع) را الگوی خود قرار دهیم. گفتنی است شهید دانش آموز حجت خار پرور متولد 1345، در یک خانواده مذهبی دوره نوجوانی خود را گذراند و در مقطع سوم راهنمایی در خردادماه 1361 عازم جبهه های حق علیه باطل شد و پس از یک ماه فعالیت در شلمچه، در تاریخ 23 تیرماه 1361 در عملیات رمضان براثر اصابت ترکش بر گلو و شاهرگش، در سن 16 سالگی به شهادت رسید که پیکر پاک این شهید دانش آموز پس از گذشت 14 سال به وطن بازگشت.   منبع: حیات
