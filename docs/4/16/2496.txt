حریف ایران در بحران
 تیم ملی کشورمان خودش را برای حضور در ادامه مسابقات انتخابی جام جهانی روسیه آماده می کند و به این منظور، در حال حاضر در اردوی ارمنستان به سر می برد. در عین حال اما از دیگر تیم حاضر در گروه ایران اخباری شوکه کننده و عجیب به گوش می رسد.  بخش ورزشی تبیان   قطری ها که یکی از مدعیان جدی صعود از این گروه تلقی می شدند، دو بازی اول شان را به ایران و ازبکستان باختند تا شانس شان برای راهیابی به مرحله نهایی جام جهانی به شدت کاهش پیدا کند. آنها که هیچ دوست ندارند پیش از میزبانی جام 2022، در مسابقات جام جهانی حضور نداشته باشند، به آب و آتش خواهند زد تا از این مرحله صعود کنند.
در همین راستا، مسوولان فدراسیون فوتبال قطر بالاخره تصمیم شان را در مورد کادرفنی ناموفق این تیم گرفتند و حکم به اخراج دنیل کارینیو دادند. این خبر را شبکه قطری الکاس اعلام کرده و البته مدعی شده سرمربی بعدی عنابی ها به زودی معرفی خواهد شد.
البته که نباید از اخراج سریع یک مربی در کشورهای عربی شگفت زده شد، اما آنچه به داستان برکناری کارینیو جنبه حیرت انگیز می دهد، «زمان» انجام این کار است. قطر 16شهریور در دوحه به ازبکستان باخت، با این وجود 15روز طول کشید تا مسوولان فدراسیون فوتبال این کشور در مورد ادامه کار سرمربی شان به جمع بندی نهایی برسند. 
این در حالی است که تنها 12روز به بازی بعدی قطر در این مرحله زمان باقی مانده؛ مسابقه ای که با کره جنوبی به میزبانی این کشور برگزار می شود و قطعا ناکامی در آن می تواند به منزله پایان رویاهای عنابی ها، حداقل برای صعود مستقیم به جام جهانی باشد.    منبع : اسپرت 
