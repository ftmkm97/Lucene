پایان دورهم خندیدن!
 &nbsp;نگاهی به دوبرنامه موفق تلویزیون، به بهانه پایان فصل اول دورهمی و فصل سوم خندوانه.&nbsp; سید رضا صائمی-بخش سینما و تلویزیون تبیان   این بار خندوانه فصل سوم خود را در شرایطی به پایان برد که رقیب دیگری به نام دورهمی داشت آنهم نه رقیبی ناشناس و کم رمق که آن طرف دیگر نامی برند به عنوان مهران مدیری بعد از سالها دوری از تلویزیون در مقابل دوربین قرار گرفت که ید طولایی در ساخت برنامه سازی طنز داشته است.
&nbsp;اگرچه دورهمی و خندوانه از حیث ساختاری و شیوه اجرا و آیتم ها متفاوت بودند اما از نظر ماهوی به هم سنخیت و شباهت داشتند. برنامه هایی که از طریق یک تجربه جمعی استودیویی به قصد شادی و خنده مخاطب ساخته شده و الگوی آن بدون ارجاع به نمونه های خارجی، ریشه در فرهنگ بومی خودمان دارد؛ یعنی میهمانی ها و دورهمی های ایرانی که در شب نشینی ها و صله رحم های فامیلی رخ می دهد یا همان گل گفتن و گل شنیدن!&nbsp;
اساسا ما ایرانیان به تشکیل گعده و دور هم بودن علاقه داریم و از آن لذت می بریم. در واقع ساختار و فرم اجرایی دو برنامه خندوانه و دورهمی از یک سو ریشه در فرهنگ تفریح سرگرمی ایرانیان دارد و از سوی دیگر، به عنوان برنامه سازی تلویزیونی در برنامه های کودک تجربه شده بود و چندان نمی توان آن را بیگانه فرض کرد. هر دو این برنامه ها فرصتی برای تبدیل مخاطب منفعل به مخاطب فعال است؛ چه در خندوانه که شرکت کنندگان با برداشتن کارت و شماره های قرعه کشی فرصت مشارکت می یابند چه در دورهمی که حضار در مسابقاتی که مهران مدیری با حضور آنها در سن راه می اندازد، شركت می كنند. هر دو از نمایش کمدی به دو شکل مختلف بهره می برند اما شاید مهم ترین قسمت هر دو برنامه که نقش مهمی در جذب مخاطبان هم دارد، دعوت از میهمانان و گپ وگفت هایی است که میان آنها و مجری برنامه رخ می دهد. به عبارت دیگر، بخش تاک شو برنامه بیش از بخش های دیگر جذاب است اگرچه در دورهمی پلاتوها و وان من شوهای مدیری طرفداران زیادی دارد و در خنداونه نیز شیطنت ها و شیرین زبانی های جناب خان.  هر دو برنامه دورهمی و خندوانه تنها برنامه های سرگرمی تلویزیون بودند که موجب عدم قطع ارتباط مردم با رسانه ملی می شدند و اکنون فقدان آنها برای چند ماه می تواند محک خوبی برای مخاطب سنجی تلویزیون باشد اما هر دو نیازمند بازنگری و بازتولید آیتم های جدید هستند و اینکه از وابستگی به یک یا دو مولفه اصلی رهایی یابند با این حال، میهمان هر قسمت به عنوان سرتیتر برنامه برجسته می شود. نحوه معاشرت و مواجهه با میهمانان را از دو حیث می توان بازخوانی کرد. گاه خود میهمان به دلیل شهرت و محبوبیت، جذابیت گفت وگوها را تضمین می کند و برخی مواقع نیز نوع سوالات و محتوا و مضمون خود گفت وگو. این دومی به شدت به توانایی مجری در مدیریت گفت وگو بستگی دارد که انصافا هم رامبد جوان و هم مهران مدیری با سبک های متفاوتشان در این زمینه موفق هستند. اما آنچه همین نقطه قوت را به نقطه ضعف بدل می کند، دعوت از برخی میهمانان با توجه به سطح اعتبار و منزلت اجتماعی- حرفه ای آنهاست که نه فقط جذابیتی ندارد که گاهی حتی در وزن و اعتبار خود برنامه نیست.&nbsp;    میهمانان می آیند تا به برنامه اعتبار ببخشند نه اینکه از آن اعتبار بگیرند. اگرچه این نسبت دوسویه بین میهمان و برنامه برقرار است. این اتفاق به ویژه در برنامه دورهمی بیشتر رخ می دهد. بعضا شاهد حضور میهمانانی هستیم که در حد و سطح خود مهران مدیری نیستند و این حضور آنها در برنامه و مقابل مجری قرارگرفتن، بعضا موجب ذوق زدگی برخی از آنها شده و بیش از آنکه مخاطب از مصاحبت مجری و میهمان لذت ببرد، میهمان از اینکه از طریق این برنامه دیده شده یا اعتبار یافته، لذت می برد! ضمن اینکه هژمونی بازیگر در این برنامه گاه آزار دهنده است. مگر فقط این بازیگران هستند که آدم های موفقند یا حرفی برای گفتن دارند. مگر همه بازیگران به حد و اندازه ای رسیده اند که در مقام یک ستاره در این مجلس بدرخشند؟! فلان بازیگر دستِ چندم یا بازیگری که دوتا نقش نیم بند در سریال ها بازی کرده، چقدر می تواند برای مخاطب جذاب باشد.&nbsp;
   گاهی برخی از آنان چنان با تفرعن حرف می زنند که به نظر می آید امر بر آنها مشتبه شده که خیلی آدم های مهمی هستند. دست زدن و تشویق شرکت کنندگان که برآمده از مقتضیات برنامه است، موجب شده برخی از آنها دچار نوعی خود قهرمان پنداری کاذب شوند و این خودشیفتگی را بعد از برنامه در فضای مجازی و شبکه های اجتماعی بسط می دهند و برای خویش هوادار خلق می کنند! به نظر می رسد دورهمی در دور دوم خود باید کمی در انتخاب مهمان های برنامه تجدید نظر کند. چنانچه در برنامه آخر شاهد حضور پرفسور مجید سمیعی بودیم که نقطه عطفی در این برنامه بود.
&nbsp;خندوانه نیز یک سطح و فراز را در این فصل طی نکرد و دچار افت و خیز بود و این نوسان گاهی در اجرای رامبد هم دیده می شد. گویی خستگی ساخت برنامه سنگین هر شبه باعث شده بود که او انرژی لازم را از دست بدهد و گاه اگر جناب خان نبود برنامه جذابیت خود را از دست می داد.&nbsp;
هر دو برنامه دورهمی و خندوانه تنها برنامه های سرگرمی تلویزیون بودند که موجب عدم قطع ارتباط مردم با رسانه ملی می شدند و اکنون فقدان آنها برای چند ماه می تواند محک خوبی برای مخاطب سنجی تلویزیون باشد اما هر دو نیازمند بازنگری و بازتولید آیتم های جدید هستند و اینکه از وابستگی به یک یا دو مولفه اصلی رهایی یابند. جناب خان و گل من در عین وزنی که در این دو برنامه دارند نباید به نقطه اتکا برنامه بدل شوند و شاخصه های دیگری هم باید این وزنه را سنگین کند. مثلا خندوانه نیازمند تقویت بخش استندآب کمدی یا اضافه کردن آیتم های خلاقانه بیشتری است و دورهمی نیز در بخش آیتم های نمایشی خود به تجربه موقعیت های تازه ای نیاز دارد. قطعا هر دو برنامه خندوانه و دورهمی علی رغم موفقیت هایی که داشتند برای فصل بعد به فصول تازه ای نیاز دارند.    
 