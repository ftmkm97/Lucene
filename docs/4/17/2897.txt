موزه مجازی الکساندر پوشکین در مسکو راه اندازی شد
&nbsp;   موزه دولتی هنرهای تجسمی الکساندر پوشکین با حمایت وزارت فرهنگ فدراسیون روسیه برنامه ویژه ای برای بازدید از ساختمان ها و نمایشگاه های خود در فضای مجازی تدارک دیده است طوری که کاربران می توانند به راحتی در پنج ساختمان موزه پوشکین وارد شوند و بین طبقات حرکت کرده و به گوشه های سالن بروند و در عین حال صدای راهنما را گوش کنند. بخش ورزشی تبیان &nbsp;  موزه دولتی هنرهای تجسمی الکساندر پوشکین در مسکو اقدام به راه اندازی برنامه ای ویژه برای بازدید از ساختمان ها و نمایشگاه های خود در فضای مجازی کرده است که افراد به کمک عینک مخصوص می توانند در بین آثار حرکت کنند. «ولادیمیر آپریدلِنوف» معاون موزه در این باره توضیح داد که برای راه اندازی این طرح ویژه از چند سال پیش فیلمبرداری از اشیای داخل موزه را آغاز کرده و سپس برای آن برنامه نوشته اند. در پایان با استفاده از فناوری های نوین اقدام به راه اندازی تورهای مجازی با راهنمای صوتی کرده اند. همچنین به گفته رایزنی فرهنگی ایران در مسکو، برای گردش در داخل ساختمان موزه، اتصال کامپیوتر یا تلفن همراه به اینترنت و ورود به سایت virtual.arts-museum.ru کفایت می کند. پانورامای مجازی در داخل راهروهای موزه و تماشای تک تک آثار از نزدیک و امکان چرخش کامل در راهروها کاملا امکانپذیر است. بر اساس این گزارش، کاربر در کنار هر اثر می تواند راهنمای صوتی را روشن کرده و حتی متن و توضیحات تکمیلی کنار اثر را مطالعه کند. تور ۳ دی برای تلفن های همراه به کمک عینک های وی. آر امکان پذیر است که به کاربر احساس حضور در فضا را می دهد. کاربران می توانند به راحتی در پنج ساختمان موزه پوشکین وارد شوند و بین طبقات حرکت کرده و به گوشه های سالن بروند و در عین حال صدای راهنما را گوش کنند. این سایت به صورت رایگان و بدون هیچگونه محدودیتی در اختیار کاربران قرار دارد. عینک های مخصوص هم در کیوسک کنار موزه به فروش می رسند یا می توان از طریق اینترنت اقدام به خرید کرد. اجرای این پروژه با حمایت وزارت فرهنگ فدراسیون روسیه و پورتال فرهنگ. رف انجام گرفته است.     منبع : خبرگزاری مهر 
