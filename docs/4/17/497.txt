قرعه کشی مرگ
 حکایتی که در پیش رو دارید روایتی تاریخیست از اعزام سربازان به ویتنام ، که رفتنشان با قرعه ای مرگ بار است و برگشتی به همراه ندارد... بخش تاریخ ایران و جهان تبیان   روایت اعزام به ویتنام  به ظاهر «دنیس آر. اونیل» در آن شب خاص از نظر فیزیکی کارایی نداشت و نمی توانست در زمین یخی مسابقه از پس حریف برآید. این در حالی بود که تقریبا سابقه نداشت این کاپیتان تیم هاکی روی یخ کالج دارتموث در شهر هانوور ایالت نیوهمپشایر، تا این اندازه حواس پرت و گیج در بازی ظاهر شده باشد زیرا او در آن شب، ردیف تماشاگران نشسته در سکوهای بالایی را از&nbsp;&nbsp; همان زمین بازی زیر نظر داشت؛&nbsp;&nbsp; همان سکوهایی که 11 نفر از دوستان دنیس اونیل روی آن نشسته و از طریق یک رادیوی ترانزیستوری برنامه ای بسیار مهم را گوش می دادند. اونیل بعد ها در مصاحبه ای با اشپیگل گفت: «به خاطر می آورم که آن ها فریاد می کشیدند: 31 آگوست! 24 می ! سوم سپتامبر!» روزگاری که در آمریکا سربازگیری با قرعه بود  اهمیت این ارقام در این بود که در واقع مرگ و زندگی انسان های زیادی را تعیین می کرد زیرا در روز اول دسامبر 1969، یک لاتاری یا قرعه کشی در شهری بسیار دور تر از کالج دارتموث، یعنی در شهر واشنگتن برگزار می شد که برای بسیاری از جوانان و خانواده های آمریکایی در حکم مرگ و زندگی بود. در این قرعه کشی تعداد 366 گوی به تعداد روزهای سال کبیسه در نظر گرفته شده بود و بیرون آمدن هر گوی از آن ظرف شیشه ای می توانست سرنوشت شمار بالایی از جوانان 18 تا 25 ساله آمریکایی را تعیین کند. در این لاتاری در واقع هر برنده ای باید برای مرگ احتمالی در آینده ای نه&nbsp; چندان&nbsp; دور و در جبهه های جنگ وحشتناک ویتنام انتظار می کشید. کارکنان مرکز قرعه کشی پی در پی گوی ها را بیرون می کشیدند و به این ترتیب، مشخص می شد که متولدین چه ماه هایی باید به خدمت سربازی و به عبارت دیگر به جبهه های ویتنام اعزام شوند. در آن شب قرار بود که 200 گوی بیرون کشیده شود و بی تردید نفس&nbsp; در سینه های افراد بی شماری که از شرکت در آن جنگ می ترسیدند و ابا داشتند، حبس شده بود. مراسم این قرعه کشی وحشتناک به صورت مستقیم از رادیو و تلویزیون پخش می شد و دنیس اونیل و همبازی هایش از&nbsp;&nbsp; همان وسط پیست یخ هاکی و در خلال بازی، این برنامه را دنبال می کردند. ویتنام&nbsp; جنوبی و شمالی، مدت ها قبل یعنی از سال 1955، جنگ داخلی خونینی را علیه یکدیگر آغاز کرده بودند و تازه در سال 1964 بود که ایالات&nbsp; متحده نیز تصمیم گرفت در این جنگ مداخله کند و چهار سال بعد، تعداد 550 هزار سرباز آمریکایی در ویتنام می جنگیدند بدون آنکه پیروزی قابل&nbsp; ذکری به دست آورده باشند؛ البته نیروهای آمریکایی گاهی جنایت های وحشتناکی نیز مرتکب می شدند که وحشتناکترین آن در قتل عام مردم دهکده «مای لای» اتفاق افتاد و 500 غیرنظامی به وسیله سربازان آمریکایی به قتل رسیدند. فاجعه ای تاریخی تصاویر این جنایت نه&nbsp; تنها مردم دنیا بلکه افکار عمومی آمریکا را نیز به شدت آزرده و متأثر کرد اما این حمله عید «تت» 1968 بود که وضعیت را علیه آمریکایی ها رقم زد و فاجعه ای تاریخی را برای این ابرقدرت به ارمغان آورد. از آن زمان به بعد بود که هر روز بر شمار آمریکایی هایی که به بیهودگی آن لشگرکشی به سرزمین های دور تشکیک کرده و جنگ ویتنام را جنگی بدون پیروزی می دانستند، افزوده می شد. در این میان، دانشگاه های آمریکا نیز هر روز شاهد تظاهرات دانشجویانی بودند که برای برقراری صلح شعار می دادند و صد البته دنیس اونیل، دانشجوی رشته علوم سیاسی کالج دارتموث نیز یکی از همین دانشجویان تظاهرکننده به شمار می رفت. تابستان 1968 بود که ویلیام اسمویر، دوست و همکلاسی اونیل، به ویتنام اعزام شد و کمتر از دو هفته بعد و در حالی که در کیسه مخصوص حمل اجساد پیچیده شده بود به آمریکا بازگشت. مرگ اسمویر زندگی در پردیس دانشجویان کالج دارتموث را به شدت تغییر داد به طوری که دانشجویان، تظاهراتی را سازماندهی کرده و ساختمان های دانشگاه را نیز به اشغال خود درآوردند. دانشجویان آمریکایی اگرچه به شدت از حضور در جنگ ویتنام ابا داشتند اما در مقایسه با افراد غیردانشگاهی از امتیازهایی برای معافیت از خدمت برخوردار بودند. در آن زمان، دانشجویی به نام دیک چنی که سال ها بعد، معاون اول جورج دبلیو بوش، رئیس جمهوری سابق آمریکا شد، پنج&nbsp; بار به دلیل اشتغال به تحصیل، معافیت تحصیلی گرفت و در سال 1967 نیز با 26 سال سن در واقع معافیت دائم گرفت زیرا حداکثر سن برای خدمت زیر پرچم، 25 سال بود. دنیس اونیل می گوید: «در آن شب می دیدم که یار مقابلم در تیم حریف پوزخند می زند. گوی شماره 365 نصیب او شده بود و به این ترتیب فعلا مشکلی نداشت اما یک نفر دیگر شماره 14 نصیبش شده و در آن سوی سالن از غصه غش کرده بود چون باید بلافاصله اعزام می شد و البته من هم شماره 163 نصیبم شد.» این به اصطلاح چندگانگی در سازوکار سربازگیری به مذاق ریچارد نیکسون، رئیس جمهوری وقت آمریکا، خوش نمی آمد و از همین رو، دستور «احضار به خدمت» از طریق قرعه کشی را در سال 1969 صادر کرد. در این سیستم، همان گونه که پیش از این گفته شد، 366 گوی به نشانه حداکثر روزهای سال قرار داده می شد و هر بار تعداد معینی برای اعزام به جبهه انتخاب می شدند. گوی ها بر مبنای ماه تولد افراد در 12 گروه طبقه بندی شده و به این صورت، افراد انتخاب شده بر اساس ماه تولد خود برای اعزام به خدمت در نوبت قرار می گرفتند. به عبارت دیگر، افرادی که نیمه نخست سال متولد شده بودند، زود تر از دیگران به جبهه اعزام می شدند. البته این سیستم نه&nbsp; چندان جالب قرعه کشی برای سربازگیری در ایالات&nbsp; متحده سابقه داشت. پیش از آن، یعنی در خلال جنگ های جهانی اول و دوم نیز ارتش ایالات متحده آمریکا به همین صورت اقدام به سربازگیری می کرد. با این حال در سال 1969، دولت آمریکا کارهایی را ترتیب داد که در جریان قرعه کشی بیش از گذشته عدالت اجتماعی رعایت شود. اگرچه به این صورت، گوی ها کاملا اتفاقی انتخاب می شدند اما چیزی نگذشت که کار شناسان آمریکایی در روز چهارم ژانویه 1970 در روزنامه نیویورک تایمز، این روش را زیر سوال برده و درباره صحت نتایج آن تشکیک کردند. به گفته این کار شناسان، شمار زیادی از افراد متولد نیمه دوم سال به جای افراد متولد نیمه نخست سال به جبهه اعزام شده بودند! به همین خاطر، قرعه کشی سال 1970 دچار تغییراتی شد اما آن قرعه کشی پرحرف و حدیث سال قبل نه باطل و نه تکرار شد. این گونه بود که بسیاری از سربازان آمریکایی، قربانی تقلب یا شاید اشتباه در سیستم قرعه کشی شدند. دنیس اونیل که متولد 13 دسامبر 1948 بود به هیچ عنوان نمی خواست که چنین بلایی بر سرش بیاید و قصد داشت که به هر صورت ممکن از رفتن به قتلگاه ویتنام شانه خالی کند. او می گوید: «تنها بهانه ای که برای نرفتن به ویتنام می توانستم ارائه بدهم، یک گواهی پزشکی بود که تأیید می کرد از ناحیه زانو مشکل دارم.» این در حالی بود که اونیل به صورت تقریبا حرفه ای به ورزش هاکی روی یخ مشغول بود اما هیچ&nbsp; یک از پزشکان نظامی به هنگام معاینه او از این واقعیت آگاهی نداشتند. البته مشکلات پزشکی و بیماری ها، امکانی برای اجتناب از خدمت زیر پرچم بود اما راه های دیگری نیز برای فرار از خدمت وجود داشت. در&nbsp;&nbsp; همان سال ها بود که ده ها هزار جوان آمریکایی به کانادا گریختند و تا زمان شکست و خروج نیروهای ایالات&nbsp; متحده از ویتنام (1973) در کشور همسایه ماندگار شدند. برخی برای فرار از خدمت، گواهی های جعل شده ای را ارائه می دادند که در آن تأیید شده بود آن فرد همجنس گراست اما برخی دیگر از خدمت زیر پرچم فرار کرده و به زندان می افتادند. از جمله مشهور ترین فراری های جنگ ویتنام، محمد علی کلی، قهرمان فقید مشت زنی جهان بود. برخی دیگر از جوانان آمریکایی برای فرار از خدمت حتی به قطع انگشتان دست و پای خود اقدام کردند. دوستان دنیس اونیل نیز در نوع خود افراد مبتکری بودند؛ یکی از آن ها هر روز پنج وعده اسپاگتی می خورد تا وزن خود را بالا برده و معاف شود. دیگری، یک گواهی جعلی فشار خون بالا و تپش قلب ارائه داد و قبل از آنکه دکتر معاینه اش کند، چندین&nbsp; بار با سرعت از پله های اداره نظام وظیفه بالا و پایین رفت تا به این صورت واقعا فشار خونش را بالا ببرد. البته افرادی که قصد فریب مسئولان نظام وظیفه را داشتند، مجبور بودند که بار ها این حقه ها و ترفند ها را تغییر دهند. به عنوان مثال، پس از آنکه پزشک ارتش، دنیس اونیل را به دلیل مشکل زانو معاف کرد، قانونی به تصویب رسید که طبق آن، افراد دچار این مشکل از شمول معافیت خارج شده و به خدمت زیر پرچم اعزام می شدند. تا سال 1972، سه قرعه کشی برای سربازگیری انجام شد اما یک&nbsp; سال بعد بود که دولت آمریکا، خدمت اجباری را ملغی اعلام کرد زیرا در آن سال به دلیل شکست و عقب نشینی نیروهای آمریکایی از ویتنام، دیگر هیچ دلیل و نیازی برای خدمت اجباری وجود نداشت؛ البته اپوزیسیون قدرتمندی که اصولا مخالف حضور نیروهای مسلح این کشور در خاوردور بود، نقش بسزایی در الغای خدمت اجباری ایفا کرد. آمریکا حتی در سال های جنگ عراق نیز نیازی به احیای قانون خدمت اجباری پیدا نکرد و قرعه کشی فقط در زمان بحران ها و فجایع ملی انجام می شود. دنیس آر. اونیل هم بالاخره توانست از رفتن به جبهه های جنگ ویتنام خلاص شده و از دانشگاه فارغ التحصیل شود. پس از پایان تحصیل تا مدت ها در عرصه شعر و موسیقی فولکلور فعالیت می کرد و سپس به نوشتن روی آورد. مشهور ترین اثر او فیلمنامه «رودخانه وحشی» است که در سال 1994 با شرکت مریل استریپ به صورت فیلم درآمد. اونیل سه سال پیش، کتابی در مورد دوران آن قرعه کشی منتشر کرد. او می گوید: «در آن دوران، یک جنگ کاملا بیهوده مانند شمشیر داموکلس روی سر جوانان آمریکایی بود. من مطمئن هستم که هیچ&nbsp; یک از ما شماره ای را که در قرعه کشی گرفتیم و همین طور مکانی را که هنگام قرعه کشی در آن حضور داشتیم، فراموش نمی کنیم.»    منبع: سایت تاریخ ایرانی(اشپیگل/ اورس آرنو / ترجمه: محمدعلی فیروزآبادی)

 