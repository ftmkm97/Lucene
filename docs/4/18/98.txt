فروغ ستارگان والفجر 4
 فرهنگسرای سرو ویژه برنامه «ستارگان پرفروغ» را هم زمان با سالگرد عملیات غرورآفرین والفجر 4 و با حضور برخی از رزمندگان حاضر در این عملیات برگزار کرد. بخش فرهنگ پایداری تبیان    ویژه برنامه «ستارگان پرفروغ» به مناسبت سالروز عملیات غرورآفرین والفجر 4 با حضور تعدادی از رزمندگان حاضر در این عملیات روز سه شنبه 27 مهر در فرهنگسرای سرو برگزار شد. این نشست که با تقدیر از رضا نامی، فرامرز اختراعی، سید محسن خوشدل، مهدی کرمی و حمید حق شناس، رزمندگان و ایثارگران دفاع مقدس همراه بود، با هدف دریافت فکر اولیه برای ثبت خاطرات در قالب ادبیات داستانی برپا شد.
ابتدا ابوالفضل درخشنده با اشاره به اینکه لازمه هر کار فرهنگی ماندگاری است و ثبت و مستندسازی باعث ماندگاری می شود، گفت: مراسم ما تجلیل از قهرمانان دفاع مقدس است، اما بخش دیگرش ایده گرفتن و سوژه یابی از این عزیزان است که بتوانیم مستند داستانی بنویسیم. این جشنواره انحصاراً به مستند داستانی می پردازد و پیشنهاد من این است که از فرمایش های این رزمندگان نکاتی را یادداشت کنید و یک ماه هم برای تحقیق و پژوهش فرصت هست. وی افزود: نکته دیگر اینکه واقعیت این است که برخی از دوستان حاضر در دفاع مقدس گفتند دفاع مقدس سود خوبی دارد و هم نان و نام دارد. ولی کاری که دلی انجام می شود به هیچ کدام از این ها ربطی ندارد و در برنامه های دفاع مقدسی قبلی نیز سودی عاید نویسنده ها نشد. به زودی کتابی برای عملیات والفجر 4 از مستندهای داستانی نویسندگان چاپ خواهیم کرد که در آن از نکات این دوستان رزمنده استفاده شده است. ارتش بعث عراق شکست 4 را پذیرفت رضا نامی، یکی از فرماندهان حاضر در عملیات والفجر 4 که افتخار جانبازی نیز دارد، این عملیات را تشریح کرد و گفت: والفجر 4 در یک منطقه کوهستانی سخت در دشت شیلر انجام شد؛ بین شهرهای بانه و ریوان؛ اما عمده عملیات در خاک خود عراق ادامه پیدا کرد. مهرماه سال 62 عملیات بعد از آماده سازی هایی که سپاه، ارتش و بسیج انجام دادند، آغاز شد. نامی عنوان کرد: دومین فرمانده تیپ ذوالفقار شهید نورانی بود که در آستانه عملیات به شدت مجروح شد و سپس شهادت ایشان این خلأ را در تیپ ذوالفقار ایجاد کرد که چه کسی باید فرماندهی را به عهده بگیرد. درنهایت شهید کابلی مسئولیت را پذیرفت و با این ترکیب جدید عملیات را شروع کردیم. امروز برای دستیابی به یک مسئولیت افراد تلاش های زیادی می کنند، اما شهید کابلی خیلی در برابر انتصابش مقاومت می کرد. وی بابیان اینکه شهید کابلی باوجود مجروحیت، فداکاری های زیادی انجام داد، افزود: عملیات والفجر 4 با موفقیت کامل انجام شد و در آن سال، بزرگ ترین ضربه را به دشمن زد. به اعتراف رادیو بی بی سی ارتش بعث عراق شکست را پذیرفت و گفت عراق مجبور شده بخش های دیگری از نیرویش را در این عملیات بیاورد و به کار بگیرد. شهید همت هم درباره والفجر 4 گفته بود این بچه ها توانسته اند دشمن را در پنجوین و ارتفاعات کانی مانگا لت و پار کنند. شهیدان زیادی دادیم فرامرز اختراعی، از مهندسانی که در زمان عملیات والفجر 4 در جبهه می جنگید، خاطراتش از این عملیات را تشریح کرد و گفت: منطقه عملیات دشت بزرگی به نام پنجوین داشت که تحت کنترل ما بود. رو به روی آن سلسله ارتفاعات کانی مانگا واقع شده بود که به دشت مسلط بود و بین فرماندهان اختلاف بود که اینجا عملیات امکان پذیر هست یا نه. وی ادامه داد: من شخصاً امید به پیروزی نداشتم. ما قرار بود یک منطقه کوچک کوهستانی را فتح کنیم که خیلی هم شهید دادیم. البته عراقی ها نیز خیلی تلفات دادند. خوشبختانه ما روی یک تپه کوچک مسلط شدیم و ثبت تیر کردیم و خیلی ها هم اعتراض می کردند که چرا این تپه را انتخاب کرده اید؟! من یادم است وقتی عراقی ها پاتک می زدند، اول این تپه را می گرفتند. افراد تحصیل کرده بودند مهدی کرمی از دیگرکسانی بود که در این نشست به سخنرانی پرداخت و عنوان کرد: ما اگر آن زمان رفتیم به تکلیفمان عمل کردیم و منتی بر کسی نداریم. وظیفه مان بوده که برویم و سعی می کنیم گوشه ای از واقعیات آن زمان را برای شما بگوییم. در بین ما بچه های تحصیل کرده زیادی بودند و این طور نبوده که بچه های جنگ بی سواد باشند. شهید کابلی فرمانده ذوالفقار فوق لیسانس الکترونیک بود، شهید محمد میمندی سال آخر متالورژی دانشگاه شریف بود و همین طور بچه های دیگر. وی همچنین درباره تجهیزات جنگی ایران در آن زمان گفت: ما ادواتی مثل تانک، نفربر و ... داریم که برای مقابله با این ها به وسیله ای نیاز است که بتواند غلبه کند. این تجهیزات را نداشتیم، ولی کم کم با ادواتی که از عراق به غنیمت گرفتیم خودمان را مجهز کردیم. آرپی جی را زیاد دیده اید، سلاح خوبی است ولی بردش کم است؛ اما موشک های ضد زره (مالیوتکا) این طور نیستند و تا لحظه برخورد با هدف قابل هدایت هستند. اولین عملیاتی که عراق شیمیایی زد دیگر سخنرانی که در این نشست به سخنرانی پرداخت، حمید حق شناس بود، رزمنده ای که با 70 درصد جانبازی با ویلچر روی سن حاضر شد و مورد تشویق حضار قرار گرفت. حق شناس صحبت هایش را با ترسیم فضای ناامیدی بین رزمندگان قبل از شروع عملیات والفجر 4 آغاز کرد و گفت: سال 62 بعد از عملیات هایی که شکست خورده و لو رفته بود، خیلی از نیروها شهید شدند و خیلی از پیکرهایی که الآن می آورند مربوط به آن دوران است. روحیه بچه ها اصلاً خوب نبود. وی ادامه داد: آن موقع اعلام کردند کسانی که ضعف جسمی دارند برای این عملیات نیایند، چند ماه رزم شبانه داشتیم که آمادگی پیدا کنیم. روزهای آخر که می خواستیم برای عملیات برویم، 16-17 کیلومتر در سربالایی دویدیم. بچه ها خیلی باهم مأنوس شده بودند و آن قدر آماده بودیم که ارتفاعات کانی مانگا را با هفت زخمی فتح کردیم. این جانباز سرافراز با اشاره به عملکرد ناجوانمردانه ارتش عراق گفت: عملیات والفجر 4 اولین عملیاتی بود که در آن عراق از بمب شیمیایی استفاده کرد. همچنین اولین باری بود که از نیروهایی استفاده کردند که در روسیه و اروپا دوره دیده بودند. گردان ما هم کم سن و سال بودند و خیلی ها با 17-18 سال سن به شهادت رسیدند. حق شناس ادامه داد: ما در جنگ تحریم بودیم و فشار اقتصادی داشتیم و فقط با عراق طرف نبودیم؛ ما از نیجریه، سومالی، مصر و چندین کشور دیگر اسیر داشتیم. کویت 48 میلیارد دلار به صدام کمک مالی کرده بود. چقدر فشار بود و ما شکست نخوردیم. چرا موفق نشدند؟ ما باید از جنگ درس بگیریم وگرنه خاطرات ما چه فایده ای دارد اگر درسی نداشته باشد؟ همیشه در 300 سال گذشته خیلی ها تلاش کرده اند اسلام را کمرنگ کنند و بگویند هر چه داریم از ملیتمان است. ولی هر وقت این دو عنصر باهم تلفیق شدند ما موفق بوده ایم. رونمایی از کتاب «جنون تا مجنون» و ژس یادگاری حضار با رزمندگان عملیات والفجر 4 پایان بخش مراسم بود.   منبع: مهر
