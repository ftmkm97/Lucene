خوش باوران به غرب زبان باز کنند
 عضو مجمع تشخیص مصلحت نظام گفت: خوش باوران به غرب امروز که به بدعهدی امریکا اذعان دارند انتطار این است که با زبان تکریم با ملت سخن بگویند و قدرت اتکا به نیروهای خودی را باور کنند. بخش سیاست تبیان   سعید جلیلی عضو مجمع تشخیص مصلحت نظام به مناسبت هفته دفاع مقدس در جمع مردم زاویه اظهار داشت: با حماسه 8 سال دفاع مقدس امنیت کشور در دراز مدت تامین شد و امروز ایران یک مرکز امن در یک منطقه ناامن است. وی در ادامه در توصیف مناسبات حاکم بر جهان گفت: همان شورای امنیتی که برای چرخش چند سانتریفیوژ ما 6 قطعنامه صادر کرد در زمان جنگ وقتی 4 شهر ایران به طور ظالمانه اشغال شد یک قطعنامه مضحک صادر کرد و بدون محکوم کردن رژیم بعث صرفا بر پرهیز از خشونت تاکید کرد! جلیلی با بیان اینکه حفظ دستاوردهای دفاع مقدس این است که جای دوست و دشمن عوض نشود، تصریح کرد: امروز نباید کسانی دشمن را بزک و جای دوست معرفی کنند. وقتی به درستی گفته می شود باید با زبان تکریم با ملت ایران صحبت شود انصاف نیست کسانی در داخل با رفتار و گفتار خود توانمندی های ملت را تحقیر کنند. وی افزود: دشمن یعنی همانهایی که با وقاحت از صدام حمایت کردند و بعد با همان وقاحت از تحریمهای فلج کننده علیه ملت ایران سخن گفتند. عضو مجمع تشخیص مصلحت نظام تصریح کرد: جنگ تمام عیار اقتصادی با ملت ما ادامه همان جنگ و توسط همان دشمن است. جنگ اقتصادی امروز را همان کسانی بر ما تحمیل کرده اند که جنگ نظامی را بر ما تحمیل کردند. نماینده مقام معظم رهبری در شورای عالی امنیت ملی تاکید کرد: در جنگ پیروز شدیم چون هیچ وقت دشمن را دوست ندانستیم و هیچ وقت تصور نکردیم خرمشهر را می توان با مصالحه با صدام آزاد کرد، در جنگ اقتصادی نیز نباید به وعده های فریب دشمن اعتماد کرد و باید با فهم صحیح از رفتار دشمن به ایمان و نیروی ملت تکیه کرد. جلیلی افزود: امروز 8 ماه از یک توافق میگذرد، ما همه تعهداتمان را در عمل انجام دادیم و طرف مقابل باید 8 ماه قبل یک نامه از یک وزارتخانه برای فروش هواپیما می نوشت اما همین کار را هم هنوز انجام نداده است. وی گفت: رفتار دشمن پوشاندن موفقیت های ما، بزرگ نمایی هزینه ها و ترساندن ملت است. عضو شورای روابط خارجی در ادامه تصریح کرد: دشمن باید بفهمد همانطور که در جنگ نظامی از ملت ما تودهنی خورد، در جنگ اقتصادی هم تو دهنی خواهد خورد. جلیلی افزود: خوش باوران به غرب امروز که به بدعهدی امریکا اذعان دارند انتظار این است که با زبان تکریم با ملت سخن بگویند و قدرت اتکا به نیروهای خودی را باور کنند. وی تاکید کرد: وقتی به درستی گفته می شود باید با زبان تکریم با ملت ایران صحبت شود انصاف نیست کسانی در داخل با رفتار و گفتار خود توانمندی های ملت را تحقیر کنند. جلیلی در پایان خاطرنشان کرد: آیا توانایی ملت را در حد پختن آبگوشت معرفی کردن و صحبت کردن از واردات مدیر، تکریم ملت است یا تحقیر؟     منبع : خبرگزاری فارس   