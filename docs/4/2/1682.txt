ساعی: فدراسیون تکواندو از عکس من هم می ترسد
   هادی ساعی دارنده دو مدال طلا و یک برنز المپیک و چندین مدال رقابت های جهانی تکواندو با حضور در خبرگزاری تسنیم در مورد عملکرد فدراسیون تکواندو، تیم ملی و البته شرایط حاکم بر تکواندوی کشور به گفت وگو پرداخت. ساعی که همچون بسیاری از کارشناسان دیگر این رشته ضعف مدیریت را دلیل ناکامی ملی پوشان در المپیک ریو می داند به سوالات اینگونه پاسخ داد. بخش ورزشی تبیان    تسنیم: تحلیل شما از شرایط تیم اعزامی و نتیجه ای که در المپیک بدست آمد چیست؟ امکانات ما از لحاظ سخت افزاری و نیروهای انسانی خیلی خوب بود. چه از لحاظ ورزشکاران و مربی اما اینکه این امکانات چطور استفاده شود خیلی مهم است. دو نفر از بچه های ما در بخش پسران رنکینگ اول دنیا بودند و سجاد مردانی هم رنکینگ سوم را در اختیار داشت. این نفرات در میدان های مختلف نتایج خوبی بدست آورند و حتی در چند مسابقه مثل جام جهانی مکزیک خود من از نزدیک به دعوت فدراسیون جهانی حضور داشتم و عملکرد بچه ها را دیدم. با این وجود داستان المپیک با تمام مسابقات فرق می کند. حساسیت بالا است و هم در داخل کشور و هم در بیرون از کشور این موضوع به چشم می خورد. شاید خیلی ها که ورزشی هم نیستند از تکواندو به خاطر نتایج میادین قبلی انتظار داشتند. تسنیم: توقع شما از تیم اعزامی به المپیک 2016 چه بود؟ من هم به عنوان یک تکواندوکار توقع داشتم بچه ها حداقل دو مدال طلا را بگیرند. با همین شرایط و با همین نفرات فکر می کردم دو طلا و یک برنز بدست بیاوریم. تسنیم: دلایل این ناکامی را چه می دانید؟ در کنار مسائل فنی و آمادگی جسمانی باید بحث روحی و روانی بچه ها را نیز رشد بدهیم. همزمان باید بر روی همه فاکتورها کار شود نه اینکه یک ماه مانده به اعزام نفرات روانشناس بیاوریم. اگر قرار است روانشناس در کنار تیم باشد باید از روز اول این اقدام را انجام دهیم. به طور مثال در زمانی که خود من مدیر فنی بودم روانشناس آوردیم و به طور مثال به ملی پوشان می گفت که فلان ساعت باید استراحت کنید یا مسائل دیگری را مطرح می کرد ولی ورزشکار در مقابل می گفت که چرا باید این کارها را انجام دهیم. آنها می گفتند که مثلا ساعی 3 روز نمی خوابد و یا یک وعده غذا می خورد، چطور است که او با این وضعیت می رود و قهرمان المپیک می شود؟! در چنین وضعیتی باید ورزشکاران را توجیه کرد. بی خوابی، من را اذیت نمی کند یا کم غذا خوردن به من لطمه نمی زند اما قطعا در مورد دیگران این موضوع متفاوت است. روانشناس باید ورزشکار را بشناسد. این شناخت باید همه جانبه باشد یعنی حتی شرایط&nbsp; خانوادگی اش را نیز بداند که متاسفانه این اتفاقات رخ نداد. بحث های آمادگی جسمانی را می شود با تست اندازه گرفت اما بحث های روحی و روانی را با چشم نمی توان دید یا با خط کش اندازه گرفت. تسنیم: یعنی به این مسائل توجهی نشده است؟ خیر. اینکه یک هفته مانده به اعزام نفرات را به مشهد ببریم کفایت نمی کند. اینها بحث های اعتقادی ما است که بدون تردید همه به آن علاقه داریم. اعتقاد بچه ها همیشگی است. مدیریت فدراسیون نتوانست در این مورد خوب عمل کند. می توانستند با تشویق، روحیه بچه ها را تقویت کنند.  تسنیم: نقش کادر فنی در این مورد چه می شود؟ بخشی از کار هم به مربیان برمی گردد. مقانلو و بی باک از جمله مربیان خوب ما هستند. با همین نفرات بهترین نتایج را می گرفتند اما آن زمان اینقدر فشار روحی و روانی روی بچه ها نبود. در المپیک فشار کاروان و مردم نیز روی بچه ها بود چون همه توقع مدال داشتند. به طور مثال یوسف کرمی به من گفت وقتی با بچه ها در مورد المپیک صحبت کردم آنها طوری برخورد کردند که جو را می دانند و اینکه المپیک چه تفاوتی با دیگر مسابقات دارد؟! این بچه ها چون تجربه نداشتند این برخورد را کردند. یوسف خودش المپیک را تجربه کرده و اتفاقا به خاطر همین بی تجربگی ضربه خورده است. باید بهتر از این از تجربیات استفاده می کردند. تسنیم: فدراسیون نخواست که قهرمانان المپیکی در کنار تیم حاضر شوند تا ملی پوشان از تجربیات آنها بهره بگیرند؟  در کل سه قهرمان المپیک در تکواندوی ایران حضور دارند. من، کرمی و باقری معتمد که هیچ کدام از ما در کنار تیم نبودیم. کاری کردند که هیچ کدام در کنار تیم نباشیم. اینها از عکس من هم می ترسند و عکس ما را از فدراسیون جمع می کنند. من که اصلا خودم به فدراسیون نمی روم ولی چرا از معتمد یا کرمی استفاده نشد؟ اواخر اردو بود که بچه ها خیلی اصرار کردند و رفتم سری به آنها زدم. من بد؛ چرا از کرمی و معتمد استفاده نمی کنید؟ یعنی شما سه قهرمان المپیک دارید که همه آنها بد هستند، اگر اینگونه هست چرا تا دیروز با آنها کار می کردید؟! همه مغرض هستند؟ آقای پولادگر! چرا همه نسبت به شما غرض دارند؟ چرا یک بار نمی گویید شاید خودم ایراد دارم؟! خداداد ایراد دارد، افلاکی ایراد دارد، کریمی ایراد دارد، ساعی ایراد دارد، مهماندوست ایراد دارد، کرمی و معتمد ایراد دارند، برادران دانش ایراد دارند، همه آنهایی که انتقاد می کنند ایراد دارند. در میان منتقدان، هم داور حضور دارد هم مربی، بازیکن و هم پیشکسوت. نمی توانید بگویید فقط ورزشکاران چون مثلا به آنها رسیدگی نشده انتقاد می کنند. داوری داریم که تاکنون دو المپیک رفته و جزو بهترین داورهای دنیا است که&nbsp; پولادگر او را حذف کرده است. چرا تلاش نکردیم دو داور در المپیک و مسابقات جهانی داشته باشیم؟ چرا باید از کشورهای دیگر مانند کره 5 داور حضور داشته باشد و ما نباید 2 داور داشته باشیم؟! آیا داشتن دوستان بیشتر در این بخش برای ما بد است؟ واقعا فدراسیون بسته اداره می شود. اگر دوستان پولادگر را بشماریم، 5 نفر می شوند که واقعا دوست او باشند؟ منظور از دوست کسانی است که دلسوزانه برای تکواندو کار کنند نه اینکه به خاطر دلایل خاصی در کنار او باشند. تسنیم: نتیجه ای که در المپیک رقم خورد را پیش بینی می کردید؟ بله، از دوسال قبل این نتایج را پیش بینی می کردم. دقیقا از زمانی که بچه ها نتایج خوبی می گرفتند این پیش بینی را داشتم. دعا می کردم روزی که تیم نتیجه نمی گیرد در المپیک نباشد که متاسفانه این اتفاق افتاد. وقتی برنامه ریزی روی 2 مربی یا 10 بازیکن یا روی یک داور است همین اتفاق می افتد. در المپیک باید با دشمنت هم رابطه ات را مدیریت کنی.&nbsp; اگر پولادگر فکر می کند میلاد بیگی، دشمنش هم است باید درست عمل می کرد. اگر رفتارش درست بود و این بچه خوب عمل می کرد مهدی خدابخشی هم شانس مدال پیدا می کرد. کاری کرد که این بچه نتوانست در بازی بعدی هم خوب باشد. نتیجه این کار از دست رفتن یک مدال برای ایران بود. وقتی منافع تیم دست فردی است که فکر می کنی دشمنت است؛ نمی گویم با او دوستی کن ولی&nbsp; اختلافات را بگذار برای بعد از مسابقات. تسنیم: مشکل خدابخشی مقابل بیگی چه بود؟ وقتی مردم متوجه می شوند که مشکلات چیست من چه بگویم؟ مهماندوست و میلادبیگی با برنامه آمدند. بیگی حتی برای زمانی که &nbsp;احیانا مقابل خدابخشی عقب می افتاد، هم برنامه داشت در مقابل ما تنها به مهدی گفته بودیم فقط این بازی را نباز. برو و بازی را ببر و برگرد. من از رفتار بازیکن می فهمم که چه اتفاقی در حال رخ دادن است.&nbsp; از 8 سالگی در زمین و 17 سال عضو تیم ملی بودم. بازیکن اگر دستش را پایین بیاورد و روی ساق بندش بکشد می فهمم که خسته شده یا حواسش به کوچ است. وقتی رقص پا کند متوجه می شوم چه کاره است. خدابخشی آنقدر سردرگم بود که فکر می کنم فقط خدا خدا می کرد که بازی تمام شود و بیاید بیرون. باور کنید الان اگر از او بپرسیم چه اتفاقی افتاد می گوید نمی دانم. تسنیم: فکر نمی کنید تعریف ها یا القابی که به بازیکنان داده بودند کمی آنها را مغرور کرده بود؟ ظرفیت هر کسی مشخص است، در یک لیوان نمی توانید یک پارچ آب بریزید. این مدیریت است، مدیر فنی تیم های ملی باید در این شرایط نقش آفرینی کند. واقعا او چه کاری برای بچه ها کرده است؟! من هم مدیر فنی بودم اینها هم مدیر فنی هستند. بگذارید از خودم هم کمی تعریف کنم. من تیم نوجوانان را به مکزیک بردم. در آن سفر ملی پوشان را تا کنار زمین همراهی کردم. خودم برای آنها میت گرفتم. واقعا دلیل این کار چه بود؟ برای اینکه&nbsp; از لحاظ روحی و روانی نفرات آماده باشند چنین کاری کردم. نتیجه اش را هم دیدیم، تیم برای اولین مرتبه قهرمان جهان شد. آنقدر تا کنار زمین بچه ها را همراهی کردم و به آنها روحیه دادم که گفتند شما حق ندارید دیگر به کنار زمین بیایید.&nbsp; تیم های دیگر اعتراض کردند و گفتند وقتی هادی کنار زمین می آید بازیکن ما بازنده وارد میدان می شود. به این موضوع اشاره کردند که بازیکن شان در هنگام ورود به زمین دست و پایش می لرزد.&nbsp; مدیر فنی ما در المپیک 2016 کجا بود؟! او هیچ وقت کنار بازیکن نیست. بازیکن به همان اندازه که توانمند است به همان اندازه نیز می تواند شکننده باشد. می شود بازیکن را با یک تلنگر به قهرمان المپیک تبدیل کرد و می توان با یک تلنگر مدال را از او گرفت. این ادعا را دارم که می توانم این کار را انجام دهم. می توانم کاری کنم که دست چپ و راستش را گم کند. تسنیم: چه پیشنهادی برای بهتر شدن اوضاع دارید؟ زمین خورده را دیگر نمی زنند. تکواندو امروز زمین خورده و باید دستش را بگیریم&nbsp; و&nbsp; بلندش کنیم. نباید همه چیز را روی سر بازیکن و مربی خراب کرد. امروز فدراسیون زیر بار نمی رود و می گوید تمام مسئولیت به پای مربی و بازیکنان است. واقعا نقش فدراسیون چه بوده که امروز می گوید تمام مسئولیت با این نفرات است؟! آیا به عنوان فدراسیون تمام وظایفش را به خوبی انجام داده که امروز این موضوع را مطرح می کند؟ به بحث اردو و این مسائل کاری ندارم چون این کارها و برنامه ها عادی است و حتی اگر تیمی ضعیف هم داشته باشیم باید اردوها و تمرینات یا برنامه ها را داشته باشیم. امروز تکواندو نیاز به کالبد شکافی دارد. کدام کارشناس منتقد را دعوت کردید برای اینکه عملکرد تیم را در المپیک بررسی کنید؟ یک نفر از «غرض ورزها» را دعوت کردید تا واقعا حرف ها یا نظراتش را بگوید؟ مربی تیم ملی که خودش بلافاصله بعد از پایان المپیک اعلام که تمام مسئولیت تیم را بر عهده می گیرد. به فرض مثال مربی را مقصر تمام این ناکامی ها بدانیم، به این ترتیب باید تغییرات&nbsp; ایجاد کنیم. می خواهید از چه کسی استفاده کنید؟ مثلا کریمی را می آورید؟ هیچ وقت از او استفاده نمی کنید. واقعا یک نفر را برای خودتان نگه داشته اید؟ همین بلا را در دوره قبل بر سر فریبرز عسگری آوردند. او اگر امروز مربیگری تیم ملی را&nbsp; قبول کند ایثار کرده است.  تسنیم: نظرتان در مورد کادر فنی که به المپیک رفت چیست؟ اعتقاد دارم مقانلو مربی خوبی است. برای او هزینه سنگینی دادیم. اگر مقصر صددرصد هم مقانلو باشد که نیست امروز هزینه ای میلیاردی برای شده است. مثلا اگر&nbsp; 15 میلیارد برای تیم ملی در این اردوها و سفرها هزینه شده او برای ما به همین میزان ارزش دارد. نباید از کنار مقانلویی که آنقدر هزینه برایش شده به راحتی بگذریم. در المپیک لندن از عسگری به راحتی گذشتیم. اگر مقانلو را کنار بگذرایم یعنی اینکه از تجربه ای که برای آن میلیاردها تومان هزینه شده به راحتی گذشته ایم. قطعا مقانلو دیگر این اشتباهات را نمی کند چون او آدم باهوشی است. تجربه المپیک را نداشت ولی آنهایی که ادعای حضور در 5 دوره المپیک را دارند چرا کمک نکردند؟ اتفاقا از این جا به بعد ماجرا را باید به پای آنها نوشت. الان در امنیت کامل کارشان را می کنند و تنها سرِ سرمربی را می برند. تسنیم: حاضرید در این موقعیت به تکواندو کمک کنید؟ &nbsp;واقعا نمی خواهم بیایم. واقعیت این است من تلاشم را کردم. درست زمانی که خیلی کمک از دستم برمی آمد به میدان آمدم. هم شور و شوقش را داشتم هم توان و هم اعتبارش را. می دانستم اگر رئیس فدراسیون شوم دشمنانم بیشتر می شوند. حقیقتش این است که در آن زمان هم دلم برای بچه ها سوخت چون خودم سختی هایی که آنها کشیده بودند را تجربه کرده بودم. واقعا به خودم می گفتم که واقعیت چیست و آن چیزی که بچه ها می دیدند چیست؟ &nbsp;دلم برای آنها می سوخت و اشکم برایشان در می آمد زیرا خودم این سختی ها را از نزدیک لمس کرده بودم. یاد بلاهایی که سر خودم افتاده بود می افتادم. الان، هم توانش را دارم و هم اعتبارش اما رفتاری که با من کردند کمی تاسف آور است. وقتی با هادی ساعی این رفتار شد با بقیه می خواهند چه کار کنند؟! پرافتخارترین ورزشکار ایران هستم و در کنار این موضوع پرافتخارترین ترین تکواندوکار تاریخ معرفی شدم. آدم بی تفاوتی نیستم ولی دوست دارم آرامش خودم و خانواده ام را داشته باشم. دوست دارم کمک کنم اما حاضر نیستم اعتبار و آبرویم دست این آقایان بیفتد و به آن چوب حراج بزنند. تسنیم: کسب اولین مدال تاریخ بانوان ایران در المپیک توسط یک تکواندوکار چه حسی به شما داد؟ این موضوع افتخاری است برای تکواندو ایران و من هم خوشحال شدم و اتفاقا پیام تبریک هم دادم اما بعد از این اتفاق علیزاده کار بدی کرد. رفتار و حرف هایی که در مورد مربی اش زد کار بدی بود. این حرکت نیز ناشی از مدیریت نادرست است. باید ورزشکار را پهلوان بار بیاوریم. یک ورزشکار را نباید تنها در زمین مدیریت کرد بلکه این کار باید در بیرون از میدان نیز ادامه داشته باشد. تسنیم: چه پیشنهادی به ملی پوشانی دارید که در المپیک ناکام ماندند؟ میدان المپیک تمام شد و تجربه سنگین و سختی به دست آمد. برای نفرات ناراحت شدم زیرا درک شان می کنم اما از این جمله که می گویند عیب ندارد و در نوبت بعد جبران می کنیم خیلی بدم می آید. این مدال و فرصتی که از دست رفت، دیگر برنمی گردد و از دست رفته است. باید بدانیم تنها در همان 5 دقیقه ای که روی سکو هستیم قهرمانیم و زمانی که پایین آمدیم باید 4 سال تلاش کنیم تا 5 دقیقه دیگر بتوانیم بر روی سکو بایستیم. تسنیم: اگر رئیس فدراسیون الان روبه روی شما بود چه جمله ای به او می گفتید؟ آقای پولادگر خیلی از اخلاق برای ما صحبت می کرد اما در این المپیک نشان داد که هم اخلاق را باخت و هم ورزش را .  تسنیم: وقتی رئیس فدراسیون به مهماندوست لقب&nbsp;مزدور را دارد&nbsp;به عنوان یک ایرانی چه احساسی پیدا کردید؟ زمانی که بازی می کردم&nbsp; پیشنهاد شد تا به کشورهای دیگر بروم اما خودم علاقه ای به این کار نداشتم. وقتی این صحبت از سوی پولادگر شد یک لحظه به خودم گفتم اگر چنین کاری را من انجام داده بودم نیز لقب مزدور می گرفتم. واقعا حس بدی بود. بیگی اگر 10 سال دیگر در ایران بود به مسابقه قهرمانی آسیا هم اعزام نمی شد. حالا آمده به پولادگر گفته می خواهم در آذربایجان زندگی کنم و شاید مسابقه هم بدهم. پولادگر هم در جواب به او گفته اسم تو چیست و من اصلا تو را نمی شناسم، برو. بعد از اینکه او پیش مهاندوست رفته از او شکایت کردند. سوال من از رئیس فدراسیون تکواندو این است که شما به یکی نامه می دهید و از یکی شکایت می کنید، واقعا داستان چیست؟!&nbsp; به احمد محمدی نامه دادند در شرایطی که دقیقا همین شرایط را داشت. برای فدراسیون کرواسی نوشتند که حضور او بلامانع است. حالا چون فقط&nbsp; مهماندوست در آذربایجان حضور داشت شما این کار را کردید؟ در یک مصاحبه می گویید برای ما افتخار است که ورزشکاران&nbsp; در کشورهای دیگر هم مبارزه می کنند و در یک جای دیگر شکایت می کنید. بسیاری از خبرنگاران به من زنگ زدند که حضور نفرات را در المپیک کارشناسی کنم و من هم&nbsp; در پاسخ گفتم چه کارشناسی انجام بدهم مردم همه چیز را دیدند. بعد از این موضوع پولادگر مصاحبه کرد و گفت مردم حرف های ساعی را قضاوت کنند! واقعا من چه حرفی زدم که مردم آن را قضاوت کنند؟&nbsp; تسنیم: آینده تکواندو را چطور می بینید؟ اگر همین امروز فدراسیون اردو نداشته باشد و 7 یا 8 ورزشکارمان تفریحی بروند و در مسابقات جهانی شرکت کنند دوم می شوند. البته این موضوع برای یک دوره است. اینکه برویم بخوابیم در خانه هایمان و بگوییم پتانسیل داریم هم قطعا باعث می شود دیگر کشورها از ما جلو بزنند. داستان المپیک با همه جا فرق می کند. از همین الان اگر برای 2020 تلاش کنیم شاید مدال بگیریم اما اگر همین فردا رقابت های جهانی برگزار شود بازهم مدال می گیریم. المپیک جای بزرگی است و آدم بزرگ می خواهد با تفکر بزرگ. نمی توانیم موتور یک بنز را با چرخ عقب رنو هماهنگ کنیم. رئیس فدراسیون، مربی، سرپرست، بازیکن و همه و همه باید سرجایشان باشند.&nbsp; 4 سال تلاش می کنیم برای یک صبح تا شب، برای در مجموع 30 دقیقه مبارزه. حالا بازیکن می گوید حواسم پرت شد، همه این چهار سال برای همین چند دقیقه تلاش شده و نباید اینگونه باشد. تسنیم: عملکرد وزارت ورزش را چگونه دیدید؟ وقتی وزیر ورزش می گوید حد ورزش ما همین است نباید انتظاری بیشتر از این&nbsp; از ورزشکار داشته باشیم. وقتی دیدگاه بزرگترین مقام ورزش کشور اینطور است فکر نمی کنم این نتیجه، نتیجه بدی باشد! از آن طرف می گویند که&nbsp; نمی توانیم دست به رئیس فدراسیون بزنیم یا اینکه نمی توانیم به روسای فدراسیون ها بگوییم بالای چشم شان ابرو است و از آن طرف می بینیم که در برخی رشته ها سرپرست می گذارند. البته آنقدر برخی روسا ریشه دوانده اند که اصلا نمی توان تکانشان داد. نه پاسخ گوی وزارت ورزش هستند و نه پاسخ گوی مردم. در کل بزرگ ترین مشکل ما بخش بانوان است. همیشه با نیمی از قدرتمان در المپیک حاضر می شویم. کشورهایی مانند کره، چین یا قزاقستان همیشه نیمی از مدال هایشان را دختران شان می گیرند. در یکسری از رشته ها پتانسیل آن را داریم که به بانوان بیشتر توجه کنیم. باید در رشته هایی که می توانیم سهمیه بگیریم سرمایه گذاری کنیم تا&nbsp; لااقل دختران ما در بازی های آسیایی بتوانند کمک بیشتری کنند. تسنیم: فعالیت در فضای ورزش سخت تر است یا فضای سیاست؟ واقعا فضای ورزش بدتر است. در فضای سیاسی تکلیف روشن است ولی در این فضا که همه دم از مرام پهلوانی، معرفت و آقا تختی می زنند، خنجر از پشت می زنند. تسنیم: اگر الان قرار بود بین ریاست فدراسیون و شورای شهر یکی را انتخاب کنید چه می کردید؟ من همان موقع هم گفتم بگذارید در انتخابات شرکت کنم و اگر انتخاب شدم استعفا می کنم. قانون نوشته شورای شهر شغل محسوب نمی شود. ما حق الجلسه و تنها 70 ساعت حقوق می گیریم در حالی که قانون کار متفاوت است. البته خود فدراسیون هم شغل محسوب نمی شود. سلیقه ای عمل کردند. گفتم یکی اش را انتخاب می کنم ولی این اجازه را&nbsp; ندادند. اگر رای هم می آوردم که حکم دست آنها بود و اگر استعفا نمی کردم حکمم را نمی دانند. درست مثل راننده ای که چراغ قرمز را رد نکرده و جریمه شده به جرم آنکه شاید می خواسته چراغ را رد کند. ما ورزشی هستیم و خانه ما ورزش است. تسنیم: شورای شهر هم که این روزها به خانه ورزشکاران تبدیل شده. اتفاقا می خواهم در مورد این موضوع کمی صحبت کنم. هادی ساعی امروز در شورای شهر مدعی است. 9 سال سابقه کار دارم. مهمترین کارهای شورای شهر را بچه های ورزشی انجام می دهند. سابقه بچه های ورزشی الان بیشتر از همه است. من و علیرضا دبیر دو دوره در شورا حاضر هستیم و اینها همه دور اول شان است. 20 سال پیش ورزشکاران نمی توانستند اسم شان را بنویسند اما امروز شرایط خیلی متفاوت است. همه ورزشکاران بروند معلم ورزش شوند؟! هر کسی در سطح قهرمانی جهان و المپیک است آدم معمولی نیست. حتما باهوش و توانمند است. خود من اگر فوتبال را ادامه می دادم از همه اینها بهتر بودم. چون فوتبالیست هم بودم و در تیم هایی همچون راه آهن هم بازی کردم. این نیست که یک ورزشکار فقط یک کار را بلد باشد. برعکس تمام دنیا هستیم. در همه جای دنیا از دانشگاه ها قهرمان بیرون می آیند و در اینجا ما بعد از قهرمانی تازه با مدال هایمان به دانشگاه می رویم.  تسنیم: در دنیای سیاست هدف بزرگ تری از شورای شهر هم دارید؟  اگر منظورتان مجلس است باید اشاره کنم که اصلا علاقه ای به این موضوع ندارم. اصلا کارهای سیاسی را دوست ندارم. شورای شهر هم سیاسی نیست و نزدیک ترین&nbsp; نهاد مردمی است. برخی آدم های سیاسی وارد شورا شدند اما این موضوع دلیل نمی شود که شورای شهر سیاسی است. در شورا دارند سیاسی کاری انجام می دهند که این اشتباه است. حزب و گروه برای مجلس است و در شورا تنها مردم اولویت دارند. برخی دنبال منافع سیاسی خودشان هستند. خداراشکر در این دوره تنها عضو مستقل شورا هستم.     منبع : تسنیم
</P>