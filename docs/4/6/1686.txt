استاد پیشکسوت حوزه علمیه قم در بستر بیماری
  آیت الله سید جواد طالقانی از روحانیون فاضل و اندیشمند پس از سال ها تحصیل و تدریس خالصانه و پرورش و تربیت شاگردان فاضل، اکنون در منزل ساده خود در یکی از محله های قدیمی قم دوران نقاهت را سپری می کند.   گرچه حجت الاسلام غلامی از بستگان آیت الله طالقانی در گفت وگو با خبرنگار خبرگزاری «حوزه» از مرخص شدن این استاد پیشکسوت از بیمارستان خبر داده اما، متاسفانه آیت الله طالقانی حال مساعدی ندارند و به دلیل قند خون بالا و ضعف جسمانی وضعیت رضایت بخشی نداشته و چنانچه این روند ادامه یابد اوضاع جسمی ایشان وخیم تر خواهد شد.   خبرگزاری حوزه ضمن در خواست از علما، طلاب و عموم مومنین برای شفای این روحانی پرتلاش در گفت وگو با دو تن از اساتید حوزه، سجایای اخلاقی و علمی ایشان را به بحث نشسته است، که در ادامه به نقل از این منبع تقدیم خواهد شد: آیت الله سید هاشم حسینی بوشهری، &nbsp;معاون جامعه مدرسین حوزه علمیه قم، با بیان این که حوزه های علمیه از دیرباز مملو از اساتید متخلق، مبرز و دلسوز نسبت به &nbsp;طلاب و مردم بوده است، اظهار داشت: بی شک آیت الله طالقانی یکی از همین اساتید است که همواره به ویژگی های حسنه ای چون اخلاق اسلامی، سخت کوشی و مسئولیت شناسی ، دلسوزی و خیرخواهی برای عموم شاگردان آراسته بوده است. *از اساتید ممتاز و مفید حوزه وی افزود: با توجه به شناختی که بنده در طول سال های متمادی از ایشان دارم، جزو اساتیدی هستند که همواره نسبت به درس و بحث طلاب و شاگردان اهتمام ویژه ای داشته و حلقه درسی ایشان از دیرباز جزو حلقات درسی ممتاز و مفید حوزه بوده است. عضو خبرگان رهبری بیان داشت: آیت الله طالقانی در عین حال که متخلق به اخلاق اسلامی می باشند، در امر تربیت طلاب نقش موثری در حوزه دارند ، ضمن آن که سالیان متمادی است که در حوزه مسئولیتی به جز درس و بحث نپذیرفته اند و این مساله نشان می دهد به امر تدریس حوزوی عمیقاً عشق می ورزند. *تربیت شاگردان فهیم و فخیم وی خاطرنشان کرد: به لطف الهی ثمره تلاش های علمی ایشان، تربیت شاگردان فراوانی است که در زمینه های مختلف ادبیات، فقه و اصول و سایر مباحث حوزوی سرآمد هستند. *ساده زیست و با عزت نفس آیت الله حسینی بوشهری با اشاره به ساده زیستی آیت الله طالقانی گفت: این عالم ربانی با عزت نفس زندگی می کنند و تمام همت ایشان مباحث علمی است. وی افزود: حقیقتاً روح دنیا گریزی در ایشان موج می زند و از این حیث یک الگو برای طلاب به شمار می روند تا با دوری از زخارف دنیوی و تکیه بر ساده زیستی که برگرفته از فرهنگ و سبک زندگی اهل بیت(علیهم السلام) است ان شاءالله در انجام وظیفه دینی و الهی خود موفق و موید باشند. *از سرآمدان ادبیات عرب در حوزه آیت الله ابوالقاسم علیدوست، عضو جامعه مدرسین حوزه علمیه قم نیز با اشاره به این که آشنایی شان با این استاد پیشکسوت حوزه به دوران قبل از پیروزی انقلاب اسلامی بر می گردد ابراز داشت: بنده حدود سال های 1354 و 1355 خدمت ایشان ادبیات عرب «مغنی» را فراگرفتم آنچه یادم هست این بزرگوار به دانشمندان علم نحو و به قول معروف نحوی ها احترام ویژه ای می گذاشتند ، با این که می دانیم سرآمدان علم نحو از قبیل ابن هشام ها عموماً اهل سنت می باشند. *متواضع در برابر اندیشمندان وی افزود: در این خصوص یادم هست جایی بنده تعریضی به یکی از آن ها داشتم استاد ما فوراً تذکر دادند بنابراین غیر از جهات علمی که از ایشان آموختیم، در ادب، اخلاق و بزرگواری نیز الگو و سرآمد هستند. *پرهیز از شهرت رئیس انجمن فقه و حقوق اسلامی حوزه علمیه قم ادامه داد: آیت الله طالقانی الگوی مناسبی برای تدریس بودند و معمولاً تمرکز ایشان تا زمانی که لازم می دانستند بر یک کتاب درسی بود و این شیوه برای اساتیدی که مقید هستند با یک کتاب درسی شروع کنند، الگوی موفقی است مثلاً تمرکز ایشان در تدریس کتاب «مغنی» بود و این گونه نبود که آیت الله طالقانی کتابی را با یک یا دو بار تدریس رها کرده و به سراغ کتاب بالاتر بروند واقعاً هیچ عطشی در این زمینه نداشته و ندارند. وی گفت: البته دقیقاً نمی دانم در آن مقطع زمانی، چند بار مغنی گفتند، اما اجمالاً مطمئن هستم که سالیان سال این رویه را ادامه دادند. *منظم و بدون تاخیر در کلاس &nbsp;آیت الله علیدوست بیان داشت: نکته مهم بعدی ، نظم ایشان است در آن ایام که در محضرشان مغنی را گذراندم به یاد ندارم یک روز غیبت داشته باشند و یا حتی با تاخیر وارد کلاس شوند. *مشاور امین طلاب وی گفت: از سوی دیگر این بزرگوار همواره برنامه شان این بود که در حواشی درسشان برگه های طلاب و شاگردان را دقیق تصحیح می کردند و حتی مطلب خارج از جواب را خوانده و به تناسب تذکرات لازم را ارایه می دادند که از این حیث نیز حقیقتاً سیره ایشان آموزنده و موفق بوده و هست.   
خبرگزاری رسمی حوزه 