نیکی کریمی: مهرجویی راه را در سینما برای من باز کرد
 داریوش مهرجویی در نمایش فیلم ˝سارا˝ گفت که این اثر را پس از گذشت سالها هنوز خیلی دوست دارد و معتقد است یکی از کارهای مهم اوست. بخش سینما و تلویزیون تبیان    &nbsp;در نخستین روز از اجرای برنامه های گروه هواداران هنر، فیلم سارا با حضور داریوش مهرجویی، نیکی کریمی، رضا عطاران و پرویز جاهد در مرکز همایش های خلیج فارس کیش به نمایش درآمد. در این برنامه داریوش مهرجویی ضمن عذرخواهی از حضار به دلیل تاخیر دو ساعته در نمایش فیلم و تشکر از حضور علاقمندان به هنر و سینما گفت: از حضور شما بسیار متشکرم اگر چه که می دانم به دلیل تاخیر پیش آمده و آماده نبودن فضا برخی از افراد حاضر سالن را ترک کرده اند، اما بسیار سپاسگذارم که حضور دارید زیرا تعداد تماشاگر مهم نیست و در نگاه من بین 10 نفر و 1000 نفر تفاوتی نیست چرا که مهم حضور شما عزیزان است. وی در ادامه با اشاره به اینکه فیلم متعلق به بیش از 20 سال پیش است گفت: فیلم متعلق به سال های گذشته است لذا امیدوارم از آن لذت ببرید اما متاسفانه به نظر می رسد که سیستم پخش DVD کمی اشکال فنی دارد لذا امیدوارم که فیلم را با وجود اشکالات فنی برای نمایش بتوانید تحمل کنید. مهرجویی فیلم سارا را یکی از آثار مهم خود خواند و گفت: سارا یکی از فیلم های مهم من است که در زمان خود مورد توجه زیادی قرار گرفت. از آنجایی که این فیلم برگرفته از نمایشنامه خانه عروسک ایپسن بود در سوئد و نروژ بسیار از آن استقبال شد و حتی در مورد آن کتاب و مقالات نوشته شد. وی افزود: سارا هنوز یکی از کارهای مهم من است که خیلی دوستش دارم. ضمن اینکه خانم نیکی کریمی هم در این فیلم گل کاشت و بسیار خوب بازی کرد. کریمی فضای فیلم را بسیار خوب درک کرد و نشان داد که بر ارزش کار اضافه کرد لذا امیدوارم از دیدن این فیلم لذت ببرید. نیکی کریمی نیز در ادامه این برنامه از کیشوندان به دلیل حضورشان تشکر کرد و گفت: سارا فیلم دوم یا سومی است که بازی کرده ام. وی افزود: فکر می کنم خداوند گاهی تقدیری برای برخی از بندگانش تعیین می کند که بتوانند با کارگردانی چون داریوش مهرجویی کار کنند. کریمی مهرجویی را عامل پیشرفت خود خواند و اظهار کرد: مهرجویی راه را برای من در سینما باز کرد. مهرجویی باعث شد که اتفاقات بسیار خوبی در زندگی من رخ دهد و من بابت این مساله از او بسیار متشکرم. در ادامه فیلم سارا برای علاقمندان به سینما و هنر در مرکز همایش های خلیج فارس به نمایش درآمد. شایان ذکر است؛ نیکی کریمی در فیلم سارا به ‌عنوان بازیگر اصلی این فیلم موفق به کسب دو جایزه بهترین بازیگر زن از جشنواره‌های سن سباستین و سه قاره نانت در سال ۱۹۹۲ شده‌است.     منبع: 
هنرانلاین 
 &nbsp; 