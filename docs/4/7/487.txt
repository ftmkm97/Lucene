سعید کشن فلاح پیشکسوت تئاتر درگذشت
 سعید کشن فلاح که از جمله اساتید و هنرمندان با سابقه تئاتر ایران بود، پس از مبارزه چندین ساله با بیماری دیابت، در تاریخ ۲۴ مهرماه در شهر همدان دار فانی را وداع گفت.&nbsp;
 بخش سینما و تلویزیون تبیان   مراسم تشییع پیکر زنده یاد سعید کشن فلاح ساعت ۱۰ صبح روز دوشنبه ۲۶ مهر ماه از حوزه هنری سازمان تبلیغات اسلامی برگزار می شود.
براساس این گزارش در پی درگذشت این هنرمند صاحب نام تئاتر کشورمان، رییس حوزه هنری نیز پیام تسلیتی را منتشر کرد.
در پیام تسلیت محسن مومنی شریف آمده است:
«بسم الله الرحمن الرحیم / یا أَیُّهَا الْإِنْسانُ إِنَّکَ کادِحٌ إِلی‌ رَبِّکَ کَدْحاً فَمُلاقیهِ
سرانجام جان مشتاق و روح بی قرار هنرمند متعهد و معلم فرزانه، استاد دکتر سعید کشن فلاح پس از عمری مجاهدت مخلصانه و تلاش‌های صادقانه آرام گرفت و علاقه‌مندان و دوستداران هنر انقلاب اسلامی و ارادتمندان آن انسان والا را در غم و اندوه فرو برد.
او که بی تردید از طلایه داران و پیشروان کاروان هنر متعالی انقلاب اسلامی به ویژه عرصه هنرهای نمایشی است، در این مسیر در قامت راهبری مهربان و معلمی مشفق دلیل راه بسیاری از جوانان دلداده به پیام‌های انقلاب شکوهمند اسلامی شد. هنرمندانی که اکنون خود از چهره های نامدار این راه پر افتخار هستند.
آثار و ثمرات همت بلند و تلاش‌های خستگی ناپذیر این استاد وارسته و هنرمند متواضع در سنگرهایی همچون حوزه هنری انقلاب اسلامی و دانشگاه هنر و هر جایگاهی که در آن پرچم هنر متعهد برافراشته است، فراموش نشدنی و إ‌ن‌شاءالله صدقه جاریه ای است که در سرای باقی ذخیره‌ای مغتنم برای او خواهد بود.
فقدان ایشان را که به منزله استاد و مشاوری دلسوز برای این‌جانب و برادری مهربان و محترم برای همکارانش در حوزه هنری بود، به خانواده گران‌قدر، فرزندان و مخصوصاً همسر ارجمند و با وفای ایشان و نیز جامعه فرهنگی و هنری و همه دوستداران و شاگردانشان تسلیت می گویم و از خداوند متعال در ایامی که لحظاتش آکنده از یاد و نام امام عاشقان و یاران اوست، برای این برادر عزیز و هنرمند عاشورایی رحمتی سرشار و&nbsp; تنعم در جوار برادر شهیدش ساسان کشن فلاح را مسألت دارم»
  منبع: مهر

 