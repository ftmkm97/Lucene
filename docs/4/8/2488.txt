دیدار شخصیت های سیاسی با غنی
 تعدادی از وکلای مردم در مجلس و برخی از مشاوران ریاست جمهوری، با محمد اشرف غنی، رییس جمهوری افغانستان دیدار و گفتگو کردند. بخش سیاست تبیان   
تعدادی از وکلای مردم در مجلس و برخی از مشاوران ریاست جمهوری روز گذشته با محمد اشرف غنی، رییس جمهوری افغانستان دیدار و گفتگو کردند.
در این دیدار رییس جمهور گفت: هر روز یک ساعت وقت خود را به منظور آمادگی برای کنفرانس بروکسل اختصاص داده ایم و آمادگی ها برای این کنفرانس تنها بخاطر قناعت جامعه بین المللی نیست، بلکه مسئله بنیادی این است که ما خود را عیار سازیم، تمام مشکلات وزارت خانه ها و ولایات را به طور اساسی بررسی نمائیم و برای مردم خویش خدمات موثر و به وقت ارائه کنیم.
به گزارش ریاست جمهوری، غنی در ادامه افزود: ما این بار به جامعه بین المللی می گوییم، درد و علاج خویش را می دانیم و اصلاحات خواست اساسی مردم است. 
وی گفت: مبارزه با فساد از اولویت های ماست، زیرا اصلاحات به نفع همه می باشد.
رییس جمهور تاکید کرد: باید ابعاد جنگ داخلی را جدا سازیم و به صلح داخلی بین الافغانی تمرکز نماییم تا بدون وساطت خارجی ها به نتایج اساسی دست یابیم.
وی از شورای ملی بخاطر اینکه انگیزه صلح را در میان مردم زنده نگهداشته است، تشکر کرد.
غنی ایجاد کارگو هوایی میان هند و افغانستان را یک دستآورد عمده دانست که راه افغانستان را به بازارهای خلیج و آسیای مرکزی باز می کند و موجب افزایش صادرات افغانستان تا میلیون ها دالر خواهد شد.
غنی خاطر نشان کرد: افغانستان دوباره موقف خود را در آسیای مرکزی بدست آورده است، زیرا اکنون تنها به بندر کراچی محدود نمی باشد. دو ماه بعد بندر آقینه وصل می شود و از طریق مناسبات دوستانه با حکومت جدید ازبکستان، با روسیه داد و ستد خواهد داشت.
وی گفت: امسال چهار مرحله جنگ سپری شد. سه مرحله آن مانند سابق بود. اولین هدف دشمن سقوط کندز بود، مرحله دوم جنگ هلمند و سوم کابل بود. آنان می خواستند، در چند جبهه، جنگ را به صورت همزمان ادامه دهند، مگر از برکت شجاعت و فداکاری نیروهای امنیتی و دفاعی کشور، در تمام جبهات به شکست مواجه شدند.
رییس جمهور غنی گفت: بیشترین بخش کمک یک میلیارد دالری هند بخاطر احداث بندهای متوسء عودت مهاجرین و آموزش های حرفوی به مصرف خواهد رسید. 
وی خاطرنشان کرد: عودت و اسکان مجدد باعزت مهاجرین مسئولیت ماست و به عودت مهاجرین به عنوان یک چالش نه بلکه به مثابه یک فرصت نگریسته شود.
رییس جمهور گفت: شرکای بین المللی که در میان خویش مشکلات سیاسی دارند، می خواهند مهاجرین افغان را دوباره به کشور بفرستند. البته کشور های اروپایی برای مهاجرین عودت کننده، بسته های کمکی در نظر گرفته اند.
غنی خاطر نشان کرد: به شرکای بین المللی گفته ایم، با مهاجرین افغان رفتار جبری ننموده، بلکه با آنها در مطابقت به قوانین بین المللی مهاجرت رفتار نمایید. 
رییس جمهور افزود: تا اکنون وزارت خانه ها بودجه تعیین شده را به مصرف نرسانیده اند. به همین خاطر پس از کنفرانس بروکسل باید اصلاحات اساسی در وزارت خانه ها و ادارات به وجود آورده شود.
رییس جمهور خطاب به اعضای مجلس گفت:ه پس از کنفرانس بروکسل، با نمایندگان شورای ملی به سطح زون ها نشست هایی خواهد داشت و خواست ها و پیشنهادات موکلین شانرا با کابینه شریک و عملی خواهیم کرد.
منبع: خبرگزاری آوا
