نمایشگاه سالانه «هنر دیجیتال تهران» برپا می شود
 ششمین نمایشگاه سالانه «هنر دیجیتال تهران - TADAEX 2016» از دوم تا هشتم مهر ماه سال جاری با حضور 30 هنرمند ایرانی و خارجی برگزار می شود. بخش هنری تبیان   ششمین نمایشگاه سالانه «هنر دیجیتال تهران - TADAEX 2016» از دوم تا هشتم مهر ماه سال جاری با حضور 30 هنرمند ایرانی و بین المللی از کشورهای آلمان، برزیل، اتریش، لهستان و ژاپن در گالری محسن برگزار می شود. ایجاد فضایی تخصصی و مستقل برای علاقمندان و جستجوگران هنر دیجیتال و برخورداری از فرصت تعامل و تبادل دانش با هنرمندان، استادان و نمایندگان فستیوال های بین المللی از اهداف مهم ششمین نمایشگاه هنر دیجیتال تهران است. در این نمایشگاه علاوه بر نمایش آثار هنرمندان، اجراهای صوتی و تصویری، جلسات سخنرانی، کارگاه های آموزشی مختلفی نیز در حوزه هنر دیجیتال برای علاقمندان برگزار می شود. در این کارگاه ها استادانی از ایران، آلمان و اتریش به تدریس نرم افزارهای تخصصی و کاربرد آن در هنر دیجیتال و خلق آثار هنری در قالب رسانه های نو، تولید صدا و تصویر، واقعیت مجازی و تصاویر متحرک می پردازند. آثار به نمایش درآمده در این نمایشگاه با به کارگیری تکنیک ها و ابزارهای مختلف موجود در حوزه هنرهای بین رشته ای و رسانه ای جدید ارائه می شوند. این در حالی است که اثری که توسط امیر تهرانی، مهرداد خدامی و علی هنرور با جایزه حمایتی «تاداگرانت - TADAGRANT» ساخته شده نیز در این نمایشگاه به نمایش گذاشته می شود. این جایزه به ارزش 5 هزار دلار پیشتر به این هنرمندان برای ساخت اثر تعلق گرفته بود. ششمین نمایشگاه سالانه «هنر دیجیتال تهران - TADAEX 2016» از دوم تا هشتم مهر ماه سال جاری در گالری محسن تهران واقع در خیابان خیابان ظفر (وحید دستگردی)، خیابان ناجی، خیابان فروزان، بلوار مینای شرقی، شماره 42 برگزار می شود.&nbsp;     منبع: مهر 
