«نوشتن از روی دست زندگی» خواندنی شد
 نشر نون کتابی را با بررسی آثار داستانی هوشنگ مرادی کرمانی و صمد بهرنگی روانه بازار نشر کرد. بخش کتاب و کتابخوانی تبیان &nbsp;   &nbsp; کتاب «نوشتن از روی دست زندگی» بررسی آثار داستانی هوشنگ مرادی کرمانی و صمد بهرنگی توسط نشر نون منتشر و راهی بازار نشر شد. «نوشتن از روی دست زندگی» به بررسی موازی آثار داستانی دو نویسنده ی مطرح کودک می پردازد که به عنوان دومین عنوان از «منظومه نقد و نظر» نشر نون منتشر شده است. نویسنده&nbsp; این کتاب مجاهد غلامی دارای مدرک دکترای زبان و ادبیات فارسی است و سال ها پیرامون ادبیات معاصر به پژوهش پرداخته است. وی در مقدمه این کتاب آورده است: نوشتن از روی دست زندگی با مروری بر زندگی هوشنگ مرادی کرمانی گشوده شده&nbsp; و بیشتر از به دست دادن گزارشی از زندگی وی برجسته کردن رویدادهایی مدنظر بوده است که امکان داشته به مرور زمان بر تکوین نگرش های خاصی در نویسنده و شیوة داستان نویسی وی تأثیر گذار بوده باشند. سپس سیاهه ای تفصیلی از داستان های نویسنده به دست داده شده است و در ادامه، داستان نویسی هوشنگ مرادی کرمانی، به وجهی کلّی دیده و بررسی شده است. در آغاز آن بخش نیز نظر به ضرورت پاسداشت الزامات و مقتضیات نقد ادبی در معنای نوین آن که قرائتی خلّاق از متن و مبتنی بر نظریه در پی تبیین دلالت های ضمنی آن باشد، مطالبی در روش شناسی کار، آمده است. بخش بعد به تحلیل تک تک داستان های مرادی کرمانی، از نخستین داستان های انتشار یافته و در دسترس وی تا آخرین داستان های وی تا این زمان، اختصاص یافته است. در نیمة دوم کتاب که پای صمد بهرنگی نیز به میان می آید، ابتدا با همان انگیزه ای که در به دست دادن طرحی از زندگی مرادی کرمانی وجود داشته، اضلاعی از زندگی صمد بهرنگی و مرادی کرمانی روی در روی هم گذارده و با یکدیگر سنجیده شده است. مقایسه داستان های بهرنگی و مرادی کرمانی در ساحت های اندیشگی، هنری و فنّی، یکبار به وجهی کلّی و باری دیگر به وجهی جزئی و با تمرکز بر مقایسة موردی داستان های این دو نویسنده، بخش پایانی این اتّفاق است. «نوشتن از روی دست زندگی» در&nbsp; 267 صفحه و با قیمت 22هزار تومان توسط نشرنون منتشر شده است.    منبع: مهر
 
