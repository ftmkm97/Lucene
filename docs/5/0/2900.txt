یادمان درویش خان برگزار می شود
 یادمان غلامحسین درویش (درویش خان) با عنوان "باد خزان" در فرهنگسرای ارسباران برگزار می شود. بخش هنری تبیان   در این برنامه آثاری از غلامحسین درویش در قالب قطعه و تصنیف با تنظیم مبتنی بر ردیف دستگاهی ایران در آوازهای ابوعطا، افشاری و دستگاه های سه گاه با هنرمندی ابوسعید مرضایی (تنظیم و سه تار)، صادق شیخ زاده (آواز)، حسین قاسم زاده (نی) و عمران فروزش (تنبک) اجرا می شود. "باد خزان" که در آوازهای ابوعطا، افشاری و دستگاه های ماهور و سه گاه اجرا می شود، در بیان آوازی شامل بر گوشه های مستقل مکتب اصفهان در این فواصل و حالات است.  غلامحسین درویش خان سال 1251 در تهران متولد شد. پدرش حاجی بشیر، نوازنده تار و اهل طالقان و مادرش ترکمن بود. او دوران کودکی را در خانواده دولتشاهی گذراند و آنجا مادرش را ازدست داد و در سن 10سالگی به شعبه موسیقی مدرسه نظام وابسته به دارالفنون که به سرپرستی موسیو لومر فرانسوی ایجاد شده بود، نواختن شیپور و طبل کوچک را فرا گرفت و نزد داود کلیمی نواختن تار را آموزش دید. ویژگی های یک موسیقی دان ایرانی مانند شناخت عمیق، پایبندی به اصول، تکامل و خلاقیت در آثار درویش خان به چشم می خورد. او پس از مرگ ناصرالدین شاه در سال 1313 هجری قمری به دستگاه شعاع السلطنه پسر مظفرالدین شاه والی فارس دعوت شد و تشکیل ارکستر موسیقی انجمن اخوت، اجرای کنسرت های متعدد (برای جمع آوری کمک به نفع آسیب دیدگان و ناتوانان)، راه اندازی اولین کلاس موسیقی بانوان با هدف استعدادیابی و دوری از ابتذال جامعه هنری، بخشی از فعالیت های این استاد برجسته موسیقی است. نقطه عطف این هنرمند از زمانی است که تصمیم گرفت از دربار بیرون آید و با دشواری های ناشی از عواقب این تصمیم، موسیقی فاخر را به میان عامه آورد تا با ارتباط مستقیم با مردم هم درک درستی از جامعه داشته باشد و هم در غم و شادی آن ها شریک باشد. "بیداد همایون" از معروف ترین صفحات این هنرمند است. مرگ درویش خان 2 آذر 1305 براثر تصادف رخ داد. علاقه مندان برای حضور در این نشست که ساعت 19 روز 30 شهریورماه برگزار می شود، می توانند به خیابان شریعتی، سیدخندان، خیابان جلفا مراجعه کنند.    منبع:روابط عمومی فرهنگسرای ارسباران