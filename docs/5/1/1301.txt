ایرانیان چه شاهزاده و چه قاطرچی، شاعر و فیلسوف طبیعی اند!
 سیاحان زن نیز مانند مردان نقش مهمی در ثبت تاریخ و فرهنگ ایران داشتند. این سیاحان به دلایل مختلف به ثبت و کتابت یافته های عینی و شنیده های خود در قالب سفرنامه کرده اند. سفرنامه «گرترود بل» یکی از همین نوع سفرنامه هاست. در این گزارش به بررسی و معرفی این سفرنامه می پردازیم. بخش تاریخ ایران و جهان تبیان   مارگارت گرترود لوثیان بل در سال 1868 م. در نواحی شمالی انگلستان به دنیا آمد و در 12 جولای سال 1926 م. در 58 سالگی درگذشت. وی از كودكی به تاریخ علاقه داشت و از دوران دبیرستان تصمیم گرفت رشته تاریخ را برگزیند.  او از جمله نخستین زنان انگلیسی بود که به دانشگاه راه یافت و به دلیل روحیه پژوهشی و نیز سفرهای طولانی و ماجراجویانه اش به عنوان افسر سیاسی انگلستان در کشورهای خاورمیانه، کمک های شایانی به این کشور در دوران جنگ جهانی اول کرده است. مارگارت گرترود بل فارغ التحصیل ممتاز رشته تاریخ از دانشگاه آکسفورد بود و زمانی به تحصیل پرداخت که تحصیلات دانشگاهی برای زنان هنوز امری غیرمعمول بود اما با این وجود تنها ظرف مدت دو سال تحصیلات خود را در آکسفورد به پایان رساند و سپس در مسیر سفرهای خود به دور دنیا به ایران آمد.
&nbsp; 
به نظر او «زندگی در شرق را می توان در دو عنصر خاک و آفتاب خلاصه کرد. آنگاه که بی توجه در درگاه ایستاده ای اقرار خواهی کرد که این سفر دراز بیهوده نبوده است اما همزمان با حرکت دسته جمعی مردمی که پشت سر تو حرکت می کنند ناآگاه درخواهی یافت که چه شکاف و گرداب ژرفی میان تو با آنهاست. مردم مشرق زمین درباره دنیای بزرگتری که تو شهروند آن هستنی چیزی نمی دانند بنابراین چیزی از تو و تمدن تو نمی پرسند.» پادشاه ساز دولت عراق! گرترود بل از اوایل قرن بیستم به شدت شیفته مردم و کشورهای عربی شد و پس از آموختن زبان عربی و تحقیق درباره این کشورها به سفر در کشورهای عربی پرداخت. بعدها از سوی سرویس های جاسوسی انگلستان در جریان جنگ جهانی اول به عنوان افسر سیاسی به این کشورها اعزام شد و به مقام دبیر واحد شرقی در کمیسیون عالی امور بغداد ارتقا یافت و به واسطه نقشی که در روی کار آمدن بسیاری از شاهان و شاهزادگان در عراق پس از جنگ جهانی اول داشت به عنوان «پادشاه ساز» دولت عراق شهرت یافت. وی در مدت حضورش در این کشور مدیر افتخاری اداره عتیقه جات این کشور شد.  تاسیس موزه بغداد در عراق نیز از جمله اقدامات او در زمینه حفظ آثار فرهنگی به شمار می آید. گرترود بل، باستانشناس، آگاه از تاریخ خاورمیانه، عرب شناس، تحلیل گر سیاسی، نویسنده و در عین حال جاسوس انگلیسی، در جریان جنگ جهانی اول به سرهنگ لورنس، ژنرال کلیتون و پرسی کاکس کمک کرد تا طوایف جزیره العرب را بر ضد عثمانی متحد، به سلاح های انگلیس مجهز و به شورش وادار کنند، طایفه هاشمی را از حجاز به اردن کوچ دهند و از سه ایالت سابق عثمانی در بین النهرین کشور عراق را بسازند و مرزهایش را تعیین کنند. گفته می شود که وی نقش مهمی در شکل دهی به جغرافیای سیاسی عراق امروزین داشته است. در فضای ایران جادوی خاصی وجود دارد در سال 1894 م. سفرنامه او با نام «سفرنامه، تصویرهایی از ایران، شرح مسافرت» بدون ذکر نام نویسنده منتشر شد. در سال 1897 م. وی اشعاری از دیوان حافظ را چاپ کرد که سواد ادبیات فارسی و استعداد وی در شاعری را نشان می دهد. پس از انتشار این کتاب علاقه اصلی او متوجه دنیای عرب شد. از زمان نخستین دیدارش از بیت المقدس در سال 1899 م. تا هنگام درگذشتش که به سال 1926 م. در بغداد فرا رسید، بخش اعظم زندگیش در میان عرب ها گذشت. در سال 1957م. وی اولین اثر کثیرالانتشار خود به نام «بیابان و کشتزار» را منتشر کرد و با این اثر به عنوان یک محقق و سیاح مشهور شد. کتاب های گرترود بل بیشتر دربار شرق و کشورهای خاورمیانه است که از این میان دو کتاب او به صورت ویژه به ایران اختصاص دارد. او در سال 1892 م. برابر با 1271 ش. در زمان پادشاهی ناصرالدین شاه قاجار به ایران آمد. این سفرنامه با مقدمه ایرانشناسان مشهور انگلیسی «سر دنیس راس» و «آرتور جان آربری» آغاز شده است. وی معتقد بود که «در فضای ایران جادوی خاصی وجود دارد که به دیدارکنندگان خود، شعر و افسانه الهام می کند، ایرانیان هم خود جاذبه زیرکانه ای دارند، زیرا چه شاهزاده و چه قاطرچی، شاعر و فیلسوف طبیعی اند.» گرترود بل شیفته ایران و ایرانی و مشرق زمین بود و سادگی زندگی آنها را می ستود. او با دقت و ریزبینی به طرز زندگی ایرانیان نگریسته و دیده ها و شنیده های خود را ثبت کرده است. مهمان نوازی، آداب و رسوم، پوشاک و ویژگی های ظاهری مردم ایران نیز برای او بسیار جالب توجه بوده است. وی بخشی از این کتاب را در هنگام اقامت در ایران نوشت و بخشی را پس از ورود به انگلستان به رشته تحریر درآورد. گرترود بل با تمام وجود ادبیات ایرانی را ستایش می کند و در نامه خود می نویسد: «هیچ چیز برای روح، آرامش بخش تر از آن نیست که در ننوئی که در میان چنارهای باغ&nbsp; ایرانی بسته شده است دراز بکشی و اشعار حافظ را به زبان اصلی از کتابی با جلد چرمین منقش، که از بازار خریده ای، بخوانی.» ری؛ پیر روزگاران گرترود بل درباره تاریخ شهر ری در سفرنامه خود می نویسد: «ری، پیر روزگاران، در عمر دراز خود فراز و نشیب های بسیاری را از سر گذرانده است. شهر دوبار دچار ویرانی شد، یک بار از زمین لرزه و بار دیگر به دست مهاجمان پارتی و هربار با نام های جدید از نو به پاخاست. ولی سرانجام در قرن دوازدهم، دشمنی بسیار ویران گرتر از قبایل پارتی، و کینه جوتر از زمین لرزه، سراسر خراسان را درهم نوردید و آن سرزمین حاصلخیز را به صورت بیابانی کنونی درآورد. مغولان، که از دوردست ترین نقطه کره زمین آمده بودند، در ری هیچ سنگی را بر سنگی باقی نگذاشتند و شهر بزرگ مادی را از صفحه تاریخ آدمیان زدودند. شهر تهران در چند مایلی شمال غرب ری سربرآورده است تا پایتخت جدید ایران شود.» او درباره دروازه های شهر تهران می نویسد: «شهر، دروازه های متعدد دارد که با طاق ها و برج های کوچک، مزین به طرح ها و نقشه ها و کتیبه های آجری، باروهای چینه ای را می شکافند. فضای درون دیوارها بزرگ است، ولی به هیچ وجه پر از خانه نیست...»    منبع: مرکز دایره المعارف بزرگ اسلامی
&nbsp;