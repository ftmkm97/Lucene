کودکان کار با شهردار تهران عکس سلفی گرفتند
در روز جهانی کودک؛  جشن روز جهانی کودک با حضور بیش از ۱۵۰۰ کودک کار و خیابان تحت پوشش مراکز پرتو سازمان خدمات اجتماعی برگزار شد.&nbsp; بخش اجتماعی تبیان   در این جشن که در سالن شهید آوینی فرهنگسرای بهمن و با حضور «محمدباقر قالیباف» شهردار تهران، «زهرا مشیر» مشاور شهردار تهران در امور بانوان و خانواده، «اقبال شاکری» عضو شورای اسلامی شهر تهران، «مجتبی عبداللهی» معاون فرهنگی اجتماعی شهرداری تهران، «رضا قدیمی» مدیرعامل سازمان خدمات اجتماعی و جمعی دیگر از مدیران و مسئولان شهری برگزار شد، کودکان کار تحت پوشش مراکز پرتو سازمان خدمات اجتماعی، فرارسیدن روز جهانی کودک را در فضایی شاد و هیجان‌انگیز جشن گرفتند.
از حاشیه‌های جالب این مراسم، برخاستن دکتر قالیباف در میانه مراسم از جایگاه ویژه و حضور در میان کودکان کار و خیابان و نیز گفت‌وگو با آنان بود. بعضی از نوجوانان حاضر در این مراسم نیز با استفاده از این فرصت، با شهردار تهران عکس سلفی گرفتند.
حضور چهره‌های محبوب هنری در این جشن، از جمله «رامبد جوان»، «بهاره رهنما»، «سام درخشانی»، «لیلا اوتادی»، «کامران تفتی»، «میلاد کی مرام» و «هومن حاجی عبداللهی» نیز در جمع کودکان کار و گپ و گفت با آنان، ازجمله اتفاق‌های جالب این جشن بود.
در این مراسم همچنین گروه «فیتیله ای‌ها» و نیز گروه موسیقی «ماهور» متشکل از کودکان کار و خیابان نیز به اجرای برنامه پرداختند. اجرای مسابقه و برپایی بیش از یکصد میز خلاقیت در حاشیه محل برگزاری مراسم نیز ازجمله دیگر برنامه‌ها بود تا روز خاطره‌انگیز کودکان کار و خیابان در جشن روز جهانی کودک رقم بخورد.
گفتنی است در این مراسم، حاضران با ثبت اثر انگشت و یادداشت خود، تابلوی یادبود «سفیر مهربانی» ویژه حمایت از کودکان کار و خیابان را امضا کردند.    
منبع : خبرگزاری مهر

 