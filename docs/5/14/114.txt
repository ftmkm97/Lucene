تنبیه سلامت روان دانش آموزان را تهدید می کند
 تنها سه هفته از آغاز سال تحصیلی جدید می گذرد و در حالی که هنوز کیف و کتاب دانش آموزان بوی تازگی می دهد، اخبار تلخ تنبیه بدنی از مناطق مختلف کشور به گوش می رسد. بخش اجتماعی تبیان    تنها سه هفته از آغاز سال تحصیلی جدید می گذرد و در حالی که هنوز کیف و کتاب دانش آموزان بوی تازگی می دهد، اخبار تلخ تنبیه بدنی از مناطق مختلف کشور به گوش می رسد. تنبیه بدنی که به عنوان نقطه ای سیاه در تعلیم و تربیت کشور ریشه دوانده است، نه تنها در متون تربیتی روشی منسوخ است که به عنوان مهمترین عامل دلزدگی دانش آموزان از مدرسه شناخته می شود. طی هفته های اخیر نیز اخباری از تنبیه بدنی دانش آموزان منعکس شد که یک مورد از آن در رابطه با تنبیه بدنی دانش آموزان رودبار جنوب استان کرمان با شلاق مدیر مدرسه صحت نداشت اما در سایر موارد شاهد تنبیه بدنی دانش آموزان بودیم که برجسته ترین آن مربوط به تنبیه قیصر قادری دانش آموز روستایی منطقه بمپور سیستان وبلوچستان بود که با شلنگ توسط معلم مورد تنبیه قرار گرفت و از ناحیه چشم آسیب دید. اینکه معلم چرا برای اداره کلاس درس از شلنگ استفاده می کند؟ خود مایه تعجب است. هر سال تحصیلی اخبار مختلفی از تنبیه بدنی دانش آموزان البته تنبیه های منجر به ضرب و جرح دانش آموزان رسانه ای می شود و مسئولان نیز هربار از تشکیل کمیته های رصد تنبیه بدنی خبر می دهند اما به هر حال این معضل دیرین خیال رخت بستن از نظام آموزشی کشور را ندارد در چنین شرایطی این سؤالات به ذهن تداعی می شود، عوامل و پارامترهای تأثیرگذار در بروز تنبیه بدنی در مدارس چیست؟ آیا تاکنون تحلیلی جامع در این رابطه صورت گرفته است تا براساس نتایج حاصل، اقدام به طراحی برنامه ها یا آموزش های لازم کرد؟ اقدام به تنبیه بدنی تا چه اندازه سلامت جسمانی دانش آموزان را تهدید کرده و اثرات منفی آن بر سلامت روان چیست؟ آیا معلمانی که اقدام به تنبیه بدنی می کنند از دوره های مشاوره و سنجش سلامت روان بهره مند می شوند؟ نادر منصور کیایی مدیرکل دفتر مراقبت در برابرآسیب های اجتماعی آموزش و پرورش در رابطه با تنبیه بدنی دانش آموزان عنوان کرد: نظارت ها به شیوه های مختلف انجام می شود و افکار عمومی جامعه بداند که این همه واقعیات مدارس نیست و تنبیه بدنی به هیچ عنوان مورد تایید آ موزش وپرورش نیست و همواره بر ایجاد جو صمیمی و محبت آمیز در مدارس توصیه شده است. وی با اشاره به برگزاری دوره های آموزشی تحت عنوان ارتباط موثر با دانش آموزان برای 200 هزار نفر از معلمان به صورت سالانه گفت: کارگاه های آموزشی ویژه معلمان در قالب ارتباط موثر با دانش آموزان و مداس مراقب را در دستور کار داریم. مواردی از تنبیه بدنی که هر چند وقت یکبار اتفاق می افتد موجب تأسف است و دفتر ارزیابی عملکرد آموزش وپرورش و هیئت رسیدگی به تخلفات اداری مجدانه این موضوع را پیگیری می کند. کیایی بیان کرد: معلمانی که مرتکب تنبیه بدنی می شوند، رفتارشان مورد رسیدگی قرار می گیرد و به هیچ وجه رفتارهایی که به اعتبار و حیثیت جامعه معلمان و آموزش و پرورش خدشه وارد می کند را تایید نمی کنیم. وی مطرح کرد: معلمانی که مرتکب تخلف تنبیه بدنی می شود مورد مشاره های لازم قرار می گیرند همچنین یکی از سازوکارهای تصمیم گیری در هیئت تخلفات اداری ارجاع به مشاوره است و اینگونه نیست که صرفاً براساس مباحث حقوقی تصمیم گیری شود بلکه در مورد دلایل و عوامل سبب ساز اقدام معلم برای تنبیه بدنی بررسی های لازم صورت گرفته و او به مشاوران ارجاع می شود و پس از آن تصمیم لازم اخذ خواهد شد. مدیرکل دفتر مراقبت در برابرآسیب های اجتماعی آموزش و پرورش مطرح کرد: هر سال کارگاره ارتباط موثر با دانش آموز را برگزار می کنیم و معلمی که مرتکب تخلف تنبیه بدنی شده است ملزم به شرکت در این کارگاه است از سوی دیگر مدیران مدارس در طول سال روند فعالیت معلمان از جمله نحوه تدریس و برخورد با دانش آموزان را رصد می کنند و مواردی را که دچار مشکل بوده و ارتباط موثر با دانش آموزان نداشته و به لحاظ روانی آمادگی کافی برای اداره کلاس درس را ندارند به مناطق معرفی می کنند، پس از بررسی های لازم این افراد از کارافتادگی دریافت کرده و از گردونه کلاس درس خارج و در سایر بخش ها به کار گرفته می شوند تا ارتباط کمتری با دانش آموزان داشته باشند.     
منبع:تسنیم 