پرداخت حق بیمه دوران خدمت سربازی حداکثر در ١٢قسط
   مدیرکل امور فنی بیمه شدگان سازمان تأمین اجتماعی گفت: پرداخت حق بیمه دوران خدمت سربازی و حضور داوطلبانه درجبهه حداکثر در ١٢قسط امکان پذیر است و متقاضی ملزم به پرداخت در زمانهای تعیین شده است. بخش اجتماعی تبیان    &nbsp;منصور آتشی با بیان این مطلب گفت: به استناد قانون اصلاح تبصره ماده ١٤ قانون کار والحاق یک تبصره به آن مصوب ٣٠ /١/ ٨٣ و قانون استفساریه قانون مذکور مصوب ۸۵/۳/۲۸ مجلس شورای اسلامی وآئین نامه اجرایی مربوطه مصوب۸۴/۴/۸ هیات محترم وزیران، احتساب مدت خدمت نظام وظیفه وحضور داوطلبانه در جبهه تمامی مشمولین قانون تأمین اجتماعی با دارا بودن شرایط مقرر قانونی امکان پذیر است. وی گفت: احتساب سوابق مورد نظر منوط به بیمه پردازی در زمان ارایه تقاضا و داشتن ٢ سال سابقه بیمه همچنین پرداخت حق بیمه متعلقه طبق ضوابط مقرر در ماده ٣ آئین نامه اجرایی مذکور به نسبت هفت سی ام سهم بیمه شده وبیست و سه سی ام سهم دولت امکان پذیر است. آتشی اظهار داشت: مبلغ حق بیمه متعلقه مدت خدمت سربازی حداکثر در ١٢ قسط ماهانه قابل تقسیط است که بیمه شده در صورت عدم توانایی پرداخت یکجای حق بیمه می تواند در مهلت مقرر نسبت به ارائه درخواست تقسیط بدهی اقدام کند. مدیرکل امور فنی بیمه شدگان سازمان تامین اجتماعی گفت: احتساب سوابق خدمت سربازی وبهره مندی از مزایای قانونی آن نزد سازمان تأمین اجتماعی منوط به پرداخت کامل حق بیمه در مهلت تعیین شده خواهد بود. در غیر این صورت احتساب سوابق مذکور بر اساس تقاضای مجدد و تجدید محاسبه حق بیمه با رعایت ضوابط مربوطه میسر است.     
منبع:خبرگزاری مهر