نفیسه روشن این روزها چه می کند؟
 نفیسه روشن بازیگر با بیان این که این روزها سخت‌گیر شده است گفت ترجیح می‌دهد در آثاری حضور داشته باشد که ماندگار باشند. بخش سینما و تلویزیون تبیان    &nbsp;نفیسه روشن بازیگر سینما و تلویزیون که این روزها کم‌کار شده است و در کمتر اثر تصویری حضور دارد، درباره این کم‌کاری به خبرنگار هنرآنلاین گفت: این روزها فعالیت خاصی ندارم و در سخت انتخابی شدید هستم.&nbsp; وی افزود: حدود یک سال است که به هیچ عنوان در تله‌فیلم بازی نمی‌کنم و چند سریال هم پیشنهاد شد که نپذیرفتم به این خاطر که می‌بینم بعد از 15 سال سابقه کار در تلویزیون و ایفای نقش‌های مختلف، نقش‌ها دیگر آن جذابیت را برایم ندارند و اکثر پیشنهاد‌ها تکراری هستند یا نقش‌هایی که پیشنهاد می‌شوند خیلی باب میل نیستند. به همین دلیل در انتخاب سخت‌گیری می‌کنم تا کار خوب پیشنهاد شود. برایم مهم است که کار خوب ارائه دهم تا مخاطب آن را دوست داشته باشد. بازیگر سریال "اغما" ادامه داد: معتقدم خوب همیشه ماندگار است، ولی اگر کار بد باشد شاید حضور پررنگی هم داشته باشید، اما ماندگار نیست. روشن همچنین درباره فعالیت این روزهای خود اظهار کرد: در کنار خواندن متن‌های پیشنهادی و مذاکراتی که انجام می‌دهیم، درگیر یکسری کارهای خیریه هستم و در بحث حمایت از حیوانات نیز سعی می‌کنم حضور پررنگی داشته باشم و تلاشم این است که به کارهای متفرقه که باب میلم هستند برسم. بازیگر سریال " تب سرد" درباره تفاوت مدیوم‌ها و انتخاب آن‌ها عنوان کرد: من معتقدم که مردم باید هنرمندشان را دوست داشته باشند. اسم نمی‌برم اما بسیاری از پیشکسوتان در قاب سینما حضور نداشته‌اند، اما محبوب مردم هستند. در کوچک‌ترین نقاط روستایی هم جعبه جادویی حضور دارد و مردم برای دیدن سریال‌های مورد علاقه‌شان برنامه‌ریزی می‌کنند، اما در سینما این‌گونه نیست. آن همذات‌پنداری و دوست داشتن مردم را در تلویزیون بیشتر دیدم. سینما خاص‌تر است و کمتر دیده می‌شود. تلویزیون عام‌تر است و مردم خیلی ریزبینانه و موشکافانه آثار را دنبال می‌کنند. وی همچنین درباره امروز سینمای ایران گفت: خوشحالم که حال سینمای ایران مدت‌هاست خوب شده است و استقبال مردم و فروشی که فیلم‌ها داشته‌اند این را بیان می‌کند و خوشحالم که گیشه سینماها میلیاردی شده است. این فروش خوب باعث می‌شود چرخ صنعت سینما بچرخد و گردش این چرخ باعث شلوغ شدن سینما و دیده شدن فیلم‌ها می‌شود. بهر حال همکاران من با یک عشق و امیدی کار می‌کنند و دوست دارند کارشان دیده شود و مزد زحماتشان را دریافت کنند.     منبع: هنرانلاین 

