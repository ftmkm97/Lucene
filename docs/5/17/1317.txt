شاعران و فرهنگ عاشورا
 محمد علی مجاهدی&nbsp;معتقد است كه رسالت شاعران اقتضا میكند نگاه تك بعدی و آن هم از نوع عاطفی محض به فرهنگ عاشورا نداشته باشیم. بخش ادبیات تبیان &nbsp;   &nbsp; محمدعلی مجاهدی (پروانه)، شاعر پیش كسوت آیینی،&nbsp; با بیان اینكه فرهنگ ماندگار عاشورا، دارای ابعاد فراوانی است، اظهار كرد: متاسفانه مقوله های ارزشی و اخلاقی فرهنگ عاشورا ناخواسته به دست فراموش سپرده شده است؛ اگرچه در سه دهه بعد از پیروزی انقلاب اسلامی، شاهد رویكردهای ارزشی و حماسی فرهنگ مانای عاشورا هستیم، ولی با نیاز روزافزونی كه امت اسلامی در مقطع حساس تاریخ كنونی به مفاهیم ارزشی و حماسی و معرفتی دارند، ما شاعران باید اولویت های كاری خودمان را بر روی مقوله هایی از قبیل اعتراض، دفاع از ارزش ها، رهایی، بیداری و ... قرار دهیم. وی ادامه داد: اعتراض، دفاع از ارزش ها، رهایی و بیداری از كلید واژه های مهم فرهنگ عاشورا هستند و به تصویر كشیدن این ها در زمان ما می تواند روحیه مضاعفی را در اختیار مدافعان حرم و سایر عزیزانی بدهد كه در جبهه های فرهنگی و رزمی حضور دارند و رسالت ما شاعران اقتضا دارد كه نگاهمان نگاه تك بعدی و آن هم از نوع عاطفی محض به فرهنگ عاشورا نباشد؛ بلكه هنر شاعر متعهد آیینی امروز در ارائه كردن قرائتی آمیخته از قرائت ماتمی و احساسی، توحیدی، اخلاقی، معرفتی، حماسی و ارزشی و همچنین قرائت امر به معروف و نهی از منكر از واقعه عاشورا است. این شاعر كشور خاطرنشان كرد: نگاه شاعر آیینی باید تلفیقی از تمامی خوانش ها و قرائت هایی باشد كه در طول 1400 سال از رخداد فاجعه بار عاشورا بیان شده است. البته با توجه به اینكه نیاز زمانه ما به كلیدواژه های مهمی مثل اعتراض و بیداری و رهایی و ایستادگی و پایداری است، این ابعاد از فرهنگ عاشورا را بیشتر و دقیق تر رصد كنیم. با استناد به منابع دست اول روایی و تاریخی و به دور از گزافه ها و خرافه ها و تحریف ها و كج نگری ها و كج تابی ها روایت آمیخته ای را ارائه كنیم. سال های سال و بلكه چندین قرن است كه سخنوران گذشته ما از كنار این كلیدواژه ها عبور كرده اند و به آن ها نپرداخته اند. مجاهدی با اشاره به نیاز عصر حاضر به ویژه امت اسلامی به وحدت و یكپارچگی، عنوان كرد: باید آگاهانه و با توجه به ابعاد تو در تو واقعه عاشورا را رصد كرد و به تصویر كشید.    منبع: حوزه هنری
