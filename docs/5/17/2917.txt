˝لا لا لند˝ فیلم منتخب تماشاگران جشنواره تورنتو شد
 فیلم جدید دامین شازل با دریافت جایزه اصلی جشنواره تورنتو نام خود را به عنوان یکی از رقبای جدی جوایز اسکار امسال مطرح کرد. بخش سینما و تلویزیون تبیان
   فیلم "لا لا لند" (La La Land) به کارگردانی دامین شازل یکشنبه شب به وقت ایران در چهل و یکمین جشنواره بین‌المللی فیلم تورنتو جایزه "انتخاب مردم" را از آن خود کرد. مهم‌ترین و بزرگ‌ترین جشنواره سینمایی آمریکای شمالی بخش مسابقه رسمی و هیئت داوری ندارد، اما در پایان جشنواره، بهترین فیلم با آرای تماشاگران انتخاب می‌شود. آن‌ها آرای خود را یا در صندوق می‌اندازند یا به طور آنلاین می‌دهند.

رایان گاسلینگ و اما استون در "لا لا لند" بازی می‌کنند که اولین بار در دنیا در افتتاحیه هفتاد و سومین دوره جشنواره فیلم ونیز به نمایش درآمد و با استقبال فراوان روبرو شد. فیلم جدید شازل یک ادای احترام به عصر طلایی موزیکال‌های آمریکایی است. گاسلینگ در "لا لا لند" نقش یک پیانیست جاز و استون نقش یک بازیگر زن جویای نام را بازی می‌کنند. آن‌ها در لس آنجلس به هم دل می‌بازند، اما هر چه موفق‌تر می‌شوند، با دردسرهای بیشتر روبرو می‌شوند. جان لجند و جی.کی. سیمونز از دیگر بازیگران فیلم هستند. شازل "لا لا لند" را از فیلمنامه‌‌ای نوشته خودش کارگردانی کرده است. "ضربه شلاق" (Whiplash) فیلم قبلی این کارگردان در 2015 برنده سه جایزه اسکار از جمله جایزه بهترین بازیگر مرد مکمل برای سیمونز شد. فیلم‌های "شیر" (Lion) و "ملکه کاتوه" (Queen Of Katwe) به کارگردانی میرا نائیر با بازی لوپیتا نیونگو و دیوید اویلوو، انتخاب‌های دوم و سوم تماشاگران جشنواره تورنتو بودند. در دیگر بخش‌ها، جایزه "انتخاب مردم" بهترین فیلم بخش "جنون نیمه‌شب" به "Free Fire" به کارگردانی بن ویتلی با بازی بری لارسن رسید و در بخش مستند جایزه "انتخاب مردم" به "من کاکاسیاه تو نیستم" (I Am Not Your Negro) به کارگردانی رائول پک اعطاء شد.

جشنواره تورنتو از دیرباز نقطه شروع فصل جوایز سینمایی و آشنایی با رقبای احتمالی اسکار بوده است. در سال‌های اخیر تعدادی از فیلم‌هایی که جایزه اصلی تورنتو را بردند مانند "زیبایی آمریکایی"، "تصادف"، "میلیونر زاغه‌نشین"، "گفتار پادشاه" و "دوازده سال بردگی" بعداً برنده اسکار بهترین فیلم نیز شدند. سال گذشته فیلم "اتاق" به کارگردانی لنی آبراهامسن تورنتو جایزه انتخاب مردم را دریافت کرد و بعداً جایزه اسکار بهترین بازیگر زن را برای بری لارسن به همراه داشت. سال گذشته همچنین فیلم "مرکز توجه" (Spotlight) به کارگردانی تامس مکارتی انتخاب دوم تماشاگران تورنتو بود و در ادامه جایزه اسکار بهترین فیلم را دریافت کرد. "مریخی" به کارگردانی ریدلی اسکات با بازی مت دیمن و "دختر دانمارکی" با بازی ادی ردمین هم در دوره قبلی جشنواره مورد توجه قرار گرفتند و سپس در فصل جوایز سینمایی موفق ظاهر شدند.

چهل و یکمین جشنواره بین‌المللی فیلم تورنتو 8 تا 18 سپتامبر (18 تا 28 شهریور) برگزار ‌شد.

امسال در بخش گالا جشنواره تورنتو، تازه‌ترین ساخته‌های فیلمسازان مطرح چون جاناتان دمی ("جی‌تی+بچه‌های تنسی" / JT + The Tennessee Kids درباره تور جهانی جاستین تیمبرلیک)، دنی ویلنو (تریلر با موضوع حمله موجودات بیگانه "رسیدن" که در بخش مسابقه بین‌الملل جشنواره ونیز حضور داشت)، راب راینر (فیلم زندگی‌نامه‌ای و تاریخی "ال‌بی‌جی" با بازی وودی هارلسن در نقش لیندون بی. جانسن رئیس جمهور پیشین آمریکا)، جف نیکولز ("عاشقانه" / Loving که در بخش مسابقه رسمی کن حضور داشت)، جیم شریدان ("The Secret Scripture ") و الیور استون ("اسنودن" با بازی جوزف گوردون-لویت در نقش ادوارد اسنودن افشاگر اطلاعات محرمانه آمریکا)، روی پرده رفت. "فروشنده" به کارگردانی اصغر فرهادی از ایران هم یکی از فیلم‌های بخش نمایش‌های ویژه بود. چند رقیب دیگر بخش مسابقه جشنواره کن گذشته مانند "عزیز آمریکایی" (American Honey) به کارگردانی آندرا آرنولد بریتانیایی، "ال" (Elle)، ساخته پل ورهوفن کارگردان کهنه‌کار هلندی، "مستخدم" (The Handmaiden) تازه‌ترین ساخته پارک چان-ووک فیلمساز کره‌ای، "پاترسن" (Paterson) به کارگردانی جیم جارموش با بازی آدام درایور و گلشیفته فراهانی و "تونی اردمان" (Toni Erdmann) ساخته مارن آدی کارگردان آلمانی نیز در بخش نمایش‌های ویژه حضور داشتند. "فقط تو را می‌بینم" (All I See Is You) فیلم جدید مارک فورستر، "شعر شبانی آمریکایی" (American Pastoral) ساخته یوان مگرگور، "تولد یک ملت" (The Birth of a Nation) به کارگردانی نیت پارکر که سال گذشته در جشنواره ساندنس در بخش مسابقه فیلم‌های داستانی آمریکایی برنده دو جایزه بزرگ داوران و جایزه تماشاگران شد، "Daguerrotype" فیلم جدید کیوشی کوروساوا کارگردان ژاپنی، "فرانتز" (Frantz) به کارگردانی فرانسوا اوزون کارگردان فرانسوی که در بخش مسابقه بین‌الملل جشنواره ونیز حضور داشت، فیلم تحسین‌شده "Manchester by the Sea" به کارگردانی کنت لونرگان، "نرودا" ساخته پابلو لارین کارگردان شیلیایی، "سوگند" (The Oath) به کارگردانی بالتازار کورماکور و "نمک و آتش" ساخته ورنر هرتزوگ کارگردان آلمانی، از دیگر فیلم‌های بخش نمایش‌های ویژه جشنواره تورنتو 2016 بودند.     منبع: هنرانلاین 

