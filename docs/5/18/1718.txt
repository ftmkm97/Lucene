نشست «آینده پژوهی و چشم انداز در روابط عمومی» برگزار می شود
 دومین نشست از سلسله نشستهای بررسی علمی و عملی روابط عمومی ایران با موضوع «آینده پژوهی و چشم انداز در روابط عمومی» یازدهم مهر ماه در نگارستان شهر بوستان گفتگو برگزار می شود. هومن بهلولی- روابط عمومی    به گزارش&nbsp; روابط عمومی، محمدرضا پارسیان، دبیر نشستهای بررسی علمی و عملی روابط عمومی ایران با اشاره به برگزاری موفق نخستین نشست در تیر ماه سال جاری، از برگزاری دومین نشست «روابط عمومی؛ علم تا عمل» با موضوع «آینده پژوهی و چشم انداز در روابط عمومی» خبر داد .
پارسیان اظهار کرد: با توجه به نقشی که آینده پژوهی در بهبود و افزایش اثر بخشی فرایندهای تصمیم سازی و سیاستگذاری سازمان ایفا می کند، ضرورت توجه به این امر در روابط عمومی ها، بیش از پیش آشکار شده است .
وی بیان کرد: آینده پژوهی پاسخی به نیاز روزافزون بخش مدیریتی هر کشور است و در تصمیم گیریهای راهبردی سازمانها معمولا در مورد چشم انداز و اهداف بلندمدت تاکید بسیاری می شود که در واقع همان آینده نگری است و در این راستا نقش روابط عمومی درآینده نگری سازمانها، بسیار مهم و تاثیرگذار است .
رئیس انجمن علمی روابط عمومی دانشکده خبر تصریح کرد: در دنیای پیچیده پیش رو لازم است به نقشهای مدیریتی روابط عمومی و رسالتهای آن، راهبردی تر نگاه شود و به نقش سنتی که معمولا سازمانها برای روابط عمومی های خود قائل هستند، اکتفا نگردد و در آینده پژوهی، حوزه وظایف روابط عمومی در راستای آینده سازی و کمک به ایفای مسئولیتهای اجتماعی سازمانها قرار گیرد .
پارسیان تأکید کرد: این نشست با حضور پیشکسوتان انجمنهای صنفی و تخصصی روابط عمومی کشور، مدیران و کارشناسان، دانشجویان و اساتید، صاحب نظران، اندیشمندان و فعالان حوزه روابط عمومی برگزار خواهد شد .
وی با اشاره به برنامه های این نشست خاطر نشان کرد: در این نشست&nbsp; علیرضا یوسفی استاد دانشگاه و مدیر مرکز مطالعات استراتژیک دانشگاه تهران در خصوص «آینده پژوهی در روابط عمومی» میرزا بابا مطهری نژاد استاد دانشگاه و دبیر انجمن روابط عمومی ایران در خصوص «روابط عمومی؛ علم تا عمل» و افشین گلستان عضو هیئت علمی دانشگاه و مدیر عامل مرکز استراتژی و توسعه علوم در خصوص «چشم انداز در روابط عمومی» سخنرانی خواهند کرد .
دبیر نشستهای علمی و عملی روابط عمومی ایران در پایان با اشاره به ضرورتهای برگزاری نشستهای علمی و عملی روابط عمومی گفت: کمک به برقراری و ارتباط موثر و تعاملی با تصمیم گیران و تصمیم سازان در حوزه زیربناهای روابط عمومی، کمک به ایجاد نظام تصمیم گیری و تصمیم سازی مشارکتی در بین نهادهای علمی، پژوهشی و نهادهای مدنی روابط عمومی، کمک و بهره گیری از ظرفیتهای موجود در جامعه برای ایجاد ارتباط تعاملی بین نهادهای علمی، مدنی و اجرایی روابط عمومی و معرفی و تجلیل از چهره های حقیقی و حقوقی به عنوان نماد وحدت در روابط عمومی در کشور یا منطقه یا جهان از مهمترین اهداف برگزاری این سلسله نشستها است .
شایان ذکر است؛ با توجه به اینکه فعالیت روابط عمومی ها در ایران با آن چیزی که در متون نظری یا عملکرد جهانی روابط عمومی وجود دارد تفاوتهای عمیقی دارد، سلسله نشستهای علمی و عملی روابط عمومی ایران به همت انجمن علمی روابط عمومی دانشکده خبر و با مشارکت شهرداری تهران به&nbsp; صورت دو ماهانه به بررسی خلأهای موجود در این حوزه می پردازد .