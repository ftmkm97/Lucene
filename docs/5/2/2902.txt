پایان جشنواره ورنی بافی اهر
 هفتمین جشنواره منطقه ای ورنی اهر که با هدف ارتقای کمی و کیفی تولیدات ورنی و ایجاد بستر مناسب برای عرضه تولیدات هنرمندان ورنی باف برگزار شده بود، به کار خود پایان داد. فراوری: سمیه رمضان ماهی- بخش هنری تبیان   ورنی بافی، صنعت بومی خطه آذربایجان بوده و هنوز در میان زنان و دختران منطقه به ویژه در ارسباران به عنوان هنری ارزنده و والا دارای رونق و خواستار فراوان است. &nbsp;85 درصد عشایر آذربایجان شرقی به کار بافت ورنی مشغول هستند اما این هنر اصیل و بومی بیشتر در بین عشایر و برخی روستاهای منطقه ارسباران رواج داشته بطوریکه بیش از 20 هزار نفر از جمعیت منطقه به تولید ورنی اشتغال داشته و امرار معاش خود را از تولید ورنی تامین می کنند. "ورنی" محصولی است میان گلیم و فرش که همچون سایر گلیم ها بصورت ذهنی و بدون نقشه از پیش تهیه شده به وسیله زنان و دختران عشایر و روستائیان منطقه ارسباران بافته می شود. تار و پود این فرش همانند قالی از نخ های پنبه ای، پشمی و ابریشمی فراهم شده و گاهی برای چله کشی از پشم گوسفند هم که در منطقه بصورت فراوان وجود دارد استفاده می شود. "ورنی" در میان عشایر شاهسون و روستاهای کلیبر، خداآفرین، هوراند و روستاهای بخش مرکزی از رونق قابل توجهی برخوردار بوده و در حال حاضر کشور ما تنها صادرکننده این محصول است. این محصول هم بر روی دار افقی و هم بر روی دار عمودی بافته می شود که در داخل چادر و خانه های روستائیان و عشایر مستقر می شود. امروزه ورنی از لحاظ صادرات در درجه نخست تولیدات صنایع دستی اردبیل قرار گرفته است به طوری كه این بافته به كشورهای حاشیه خلیج فارس ،كشورهای اروپایی و آسیایی صادر می شود. به همین مناسبت نمایشگاهی از این اثر هنرهای دستی در شهریور ماه تشکیل شده که دیروز پایان یافت.   مرتضی آبدار - مدیرکل میراث فرهنگی، صنایع دستی و گردشگری آذربایجان شرقی - در اختتامیه این جشنواره گفت :دغدغه اصلی، بحث اشتغال جوانان است، جوانان سرمایه های گران بهای کشور هستند و باید زمینه استفاده از این ظرفیت را فراهم کرد و همه باید با عزم و اراده جدی در مسیر اشتغال پایدار حرکت کنیم. او ادامه داد: برگزاری جشنواره های استانی و شهرستانی بستر مناسبی برای بیان توانمندی ها و شناساندن مناسب ظرفیت های هر منطقه و شهرستان است و شهرستان اهر از ظرفیت های بالایی در تولیدات صنایع دستی، بویژه ورنی برخوردار است که باید از این پتانسیل در مسیر حمایت از هنرمندان این عرصه و توسعه شهرستان استفاده کرد. آبدار با اشاره به این که ورنی، یکی از بهترین اقلام صادراتی این استان در بخش صنایع دستی است، اظهار کرد: نبودن مدیریت واحد در حوزه صنایع دستی و فرش، مشکلاتی را برای این حوزه ایجاد می کند. استفاده از ابزارها و تکنیک های نو، زمینه باز کردن جایگاه ورنی در اقتصاد کشور را موجب می شود. وی افزود: با بهبود کمی و کیفی تولیدات هنرمندان ورنی و در سایه تبلیغات و بازاریابی باید بستر مناسب برای فروش ورنی در بازارهای ملی، منطقه ای و فرا منطقه ای در راستای تحرک اقتصادی و ایجاد اشتغال فراهم شود. در نظر داریم با آسیب شناسی هفت جشنواره برگزارشده و همت در راستای ارتقای سطح برگزاری این جشنواره در سال 2017 این جشنواره را به صورت ملی و در سال 2018 در سطح بین المللی برگزار کنیم تا با افزایش گستره از منطقه ای به فرا منطقه ای شاهد حضور بیشتر فعالان صنایع دستی و شناساندن توانمندی ها و قابلیت های بالقوه منطقه باشیم. مدیرکل میراث فرهنگی، صنایع دستی و گردشگری استان آذربایجان شرقی از فرماندار اهر و مسوولان محلی خواست تا مکانی مناسبی برای راه اندازی شهرک صنایع دستی به منظور معرفی پتانسیل های صنایع دستی، بویژه ورنی به عنوان خاستگاه این هنردر نظر بگیرند. تار و پود این فرش همانند قالی از نخ های پنبه ای، پشمی و ابریشمی فراهم شده و گاهی برای چله کشی از پشم گوسفند هم که در منطقه بصورت فراوان وجود دارد استفاده می شود. سیدمحمد عابدی - فرماندار اهر - نیز با اشاره به زیبایی ها و پتانسیل های اهر، گفت: جایگاه ورنی در این شهرستان بسیار اهمیت دارد و برگزاری جشنواره ورنی در راستای شناساندن صنایع دستی منطقه اهر و ارسباران قطعا رونق این صنعت را به دنبال خواهد داشت. وی اظهار کرد: برگزاری این جشنواره با رویکرد اقتصادی و محوریت تولیدات ورنی بستر اشاعه فرهنگ، آداب و سنن و صنایع منحصر به فرد منطقه ارسباران و تعامل شهرستان های اهر و دیگر شهرستان های مجاور به منظور حمایت از صنایع دستی و ورنی بافی منطقه را میسر خواهد کرد. عابدی با اشاره به این که این شهرستان پایتخت «ورنی» کشور است، بیان کرد: برگزاری چنین جشنواره های منطقه ای، قدم بلندی برای رونق و شکوفایی اقتصادی شهرستان است و در تحقق اقتصاد مقاومتی نقش بسیار مهمی را ایفا می کند. در پایان این مراسم، از نفرات اول تا سوم بخش طرح، رنگ و بخش بافت به طور جداگانه با حضور مدیرکل میراث فرهنگی، صنایع دستی و گردشگری استان و فرماندار شهرستان اهر تقدیر شد. در بخش بافت ورنی عبادالله صادقی رتبه اول، زهرا نورآذر رتبه دوم، صبا شیری رتبه سوم و در بخش طرح و رنگ نیز سمیه نگهداری رتبه اول، طاهره پور حاتم رتبه دوم و سهران جعفری رتبه سوم را از آن خود کردند.    منابع: روابط عمومی صنایع دستی آذربایجان شرقی/ مهر/ بیتوته