کتاب «شرح خطبه امام حسین(ع) در منا» منتشرشد
 کتاب «شرح خطبه امام حسین(ع) در منا» نوشته حجت الاسلام محمدرضا حدادپور جهرمی&nbsp; به چاپ بیستم رسید. بخش کتاب و کتابخوانی تبیان &nbsp; 
 کتاب «شرح خطبه امام حسین(ع) در منا» نوشته حجت الاسلام محمدرضا حدادپور جهرمی از سوی دفتر نشر معارف به چاپ بیستم رسید. از بین بیانات عرشی خامس آل عبا حضرت اباعبدالله الحسین(ع)، خطبه مِنا از شور و حرارت و حساسیّت و وزانت و قوّه بیان و شرایط ویژه ای برخوردار است، امّا کمتر شیعه ای از نام و مفادّ بلند این خطبه آگاه است، چه برسد به دیگران و اغیار! خطبه مِنا را می توان آهنگ رسمی طلیعه کربلا و حماسه عاشورا نامید، چرا که برای نخستین بار در چنان شرایطی و در یک تریبون رسمی، امام(ع) در همایشی، بزرگان دین و سیاست را دور هم جمع کرده و ضمن اعلام هشدار و بیدار نمودن فطرت های خواب آلود مسلمین، رنج های حقیقی که دامن اسلام و مسلمین گرفته را معرّفی کرده و با شدّت از آن اعمال و عُمّال برائت جستند. نویسنده تلاش کرده است در ده گفتار، به شرح مختصر «خطبه مِنای امام حسین(ع)» بپردازد و از سویی تلاش کرده&nbsp; نگاه خویش را از اوضاع فعلی جامعه هم برندارد؛ چرا که معتقد است نمی توان چشم را از اوضاع و نیازهای فعلی مسلمین پوشاند و به تفسیر دین و قرآن و قیام عاشورا پرداخت! نویسنده با شرح این خطبه درصدد تبیین شرایط جامعه اسلامی در دهه 60 هجری، اهداف قیام امام حسین(ع)، عبرت آموزی از قیام عاشورا و همچنین بصیرت بخشی به مخاطبان در زمینه احتمال تکرار حوادث مشابه در جامعه اسلامی ماست. وی درباره محتوای کتاب می نویسد: «حسین بن علی(ع) در این خطبه شریف جوانب مختلف اجتماعی&nbsp;&nbsp;&nbsp; مذهبی دوران پس از شهادت امیرمومنان(ع) و علّت تسلّط معاویه بن ابی سفیان بر جامعه اسلامی انگیزه ی به دست گرفتن سرنوشت مسلمین توسّط این دشمن دیرینه اسلام را مطرح کرد.&nbsp; سپس به خطرهایی که آینده اسلام را تهدید می کند اشاره نمود و زنگ خطر را به حرکت در آورد که اگر مسلمانان قیام نکنند و سران قوم و آگاهان ملّت به خود نیایند و وظیفه خود را انجام ندهند، نه تنها چراغ پرفروغ رسالت بی فروغ، بلکه مشعل فروزان نبوّت با دست دشمنان به خاموشی خواهد گرایید.» کتاب «شرح خطبه امام حسین(ع) در منا» در 176 صفحه، قطع رقعی و قیمت 8000 تومان از سوی دفتر نشر معارف منتشر شد. این ناشر پیش از این کتابهای «یک غنچه صد زخم: نگاهی نو به زندگی و سیره امام حسین(ع)» (نوشته حسین سیدی)، «حماسه سرخ» (نثر ادبی به سبک کتاب «فتح خون» شهید آوینی/ نوشته حسن علی پور وحید)، «عاشورا؛ پیامد تغییر ارزشها» (نوشته دکتر شمس الله مریجی)، «پژوهشی در سند و محتوای زیارت عاشورا» (نوشته بهروز یدالله پور)، «سلوک خونین: شرح گنجینه الاسرار عمان سامانی» (نوشته دکتر ابراهیم کلانتری)، «قبله اهل بلا؛ امام حسین(ع) و واقعه عاشورا در آثار ادبای اهل سنت» (نوشته سید مجتبی ضمیری)، «خون خدا: ترجمه نمایشنامه الحسین شهیداً» (نوشته عبدالرحمن الشرقاوی، ادیب برجسته مصری)، «تطور عاشورانگاری در منابع اهل سنت؛ از آغاز تا پایان سبط ابن جوزی» (نوشته علی خلیلی صیفار) و... را در این زمینه منتشر کرده است.    منبع: حلقه وصل
 
