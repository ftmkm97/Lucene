دور تسلسل خانم کریمی
 &nbsp;نیکی کریمی در«ربوده شده»کنش های همیشگی بازیگری اش را به شکل غلو شده نمایش می دهد و همین پاشنه آشیل او در این فیلم است. احمد رنجبر-بخش سینما و تلویزیون تبیان   در میان ستاره های سینما جسارت نیکی کریمی کمتر از بقیه است و همین باعث شده در کارنامه او نقش های متفاوت کم باشد. تفاوت در انتخاب، بخودی خود امتیازی ویژه نیست و اگر نتیجه ندهد همان بهتر که بازیگر در قالب تثبیت شده بماند. نیکی کریمی اما در اندک جسارت هایی که داشته ثابت کرده بشدت نیازمند خروج از شمایل همیشگی است.نمونه متاخر«چهارشبنه19 اردیبهشت» است که برغم برخورداری از اکت های همیشگی، چون خاستگاه نقش، زنی از طبقه فرودست جامعه بود رنگی از تفاوت به بازی خانم کریمی بخشیده بود.&nbsp;
تصویر کلی از این بازیگر، کاراکتری شیک و مرفه است که جنس دغدغه و سبک زندگی اش تسلسل وار در فیلم های مختلف تکرار می شود. آیا نیکی کریمی این تصویر را بیشتر دوست دارد و با اصرار از آن نگه داری می کند؟ یا کارگردان ها قدرت ریسک ندارند تا نقش متفاوت به او بدهند؟
&nbsp;کریمی در فیلم های خودش نیز همان آدم همیشگی است؛ مثلا در «شیفت شب» که بهترین ساخته اوست ، نقشی مشابه آن چه تا بحال بازی کرده برای خودش درنظر گرفته بود. این رویه احتمال صحت پرسش اول را قوت می بخشد و ثابت می کند مسیر کنونی این بازیگر خودخواسته است.&nbsp;  حالا باید بپذیریم کریمی نمی خواهد (یا نمی تواند) پا در راهی بگذارد که مثلا مهناز افشار پشت سر گذاشت و ثابت کرد توان بازیگری اش فراتر از نقش و فیلم های گیشه ای است. در چنین جغرافیایی که کریمی برای خودش ترسیم کرده، نقش های مشابه پاشنه آشیل کارنامه اوست. چنین مرام و اندیشه ای باعث شده وجه بازیگری نیکی کریمی مورد توجه جشنواره های داخلی و نیز مخاطبان سخت پسند نباشد. این مانیفست البته تا زمانی برای هر بازیگر جواب می دهد که چهره (فِیس) او کارایی داشته باشد. حالا باید بپذیریم کریمی نمی خواهد (یا نمی تواند) پا در راهی بگذارد که مثلا مهناز افشار پشت سر گذاشت و ثابت کرد توان بازیگری اش فراتر از نقش و فیلم های گیشه ای است. در چنین جغرافیایی که کریمی برای خودش ترسیم کرده، نقش های مشابه پاشنه آشیل کارنامه اوست.&nbsp;
او در فیلم اکران شده «ربوده شده» بار دیگر نقش زنی را پذیرفته که شوق مردی را برانگیخته اما مسیر ازدواج شان پر پیچ و خم است. حالا بماند که تلاش بیژن میرباقری برای ترسیم «عشق» ،کاریکاتور گونه است و لایه زیرینِ رابطه زوج مثلا روشنفکر، تفاوتی با فیلم های دختر- پسریِ آبکی ندارد. ابتلائات کاراکتر کریمی در این فیلم مواد اولیه لازم برای نشان دادن رفتارهای آشنا را به وفور در اختیارش می گذارد: بازیگر است و باید بپذیریم نوعی از تفرعن در رفتارش باشد! زندگی خصوصی اش در معرض خدشه قرار گرفته و باید قبول کنیم عصبی باشد و بد و بیراه روانه مردم کند! جوانی خوش تیپ دلباخته او است پس باید ناز و اطوارش را تحمل کرد.&nbsp;
باور کنید خانم کریمی در «ربوده شده» همه کنش های قبلی را یک جا جمع کرده و با اغراقی دو چندان جلوی دوربین به نمایش گذاشته. در وصف بازیگری او همین بس که چند دقیقه پس از شروع «ربوده شده» زیر سایه روزبه بمانی قرار می گیرد که در اصطلاح سینمایی«نابازیگر» است و توقع نمی رود پارتنر خوبی برای نیکی کریمی باشد اما در پایان گویی جای بازیگر حرفه ای و آماتور عوض شده!&nbsp;&nbsp;    
 