امضای موافقت نامۀ صلح با حزب اسلامی
 موافقت نامه صلح بین حکومت و حزب اسلامی به رهبری گلبدین حکمتیار روز پنج شنبه با حضور شماری از شخصیت های دولتی و سیاسی در کابل امضا شد. بخش سیاست تبیان   موافقت نامه صلح بین حکومت و حزب اسلامی به رهبری گلبدین حکمتیار روز پنج شنبه میان محمدحنیف اتمر، مشاور امنیت ملی رییس جمهور، سیداحمد گیلانی، رییس شورای عالی صلح، عطاالرحمان، معاون شورای عالی صلح و محمدكریم امین، رییس هیأت گفت وگوکننده حزب اسلامی در کابل امضا شد.
رییس شورای عالی صلح امضای این موافقت نامه را آغاز تازه برای آوردن صلح در کشور دانست و از سایر هراس افگنان خواست تا با الگو قرار دادن حزب اسلامی دست از مخالفت با دولت کشیده و به روند صلح بپیوندند.
محمدامین کریم، رییس هیأت گفت وگوکننده حزب اسلامی گفت: با آنکه مذاکرات در آغاز با چالش هایی همراه شد، اما اکنون به پایان رسیده و این موافقت نامه تنها میان حزب اسلامی و حکومت نیست، بلکه سرآغاز یک صلح دایمی در افغانستان خواهد بود.
با این حال، کریم تأکید کرد: مبارزه حزب اسلامی تا بیرون&nbsp; شدن آخرین سرباز خارجی از افغانستان ادامه خواهد داشت.
محمدحنیف اتمر، مشاور امنیت ملی رییس جمهور نیز در سخنانی گفت: رسیدن به صلح قربانی می خواهد و حزب اسلامی برای پیوستن به این روند قربانی داده است.
به گفته اتمر، پنج عضو دایمی شورای امنیت سازمان ملل متحد به حکومت افغانستان وعده سپرده اند که پس از امضای موافقت نامه صلح تمام تعزیراتی را که بر حزب اسلامی حکمتیار وضع شده، از میان بردارند و اکنون زمان برداشتن این تعزیرات فرا رسیده است.
مشاور امنیت ملی رییس جمهور می افزاید: بر بنیاد این موافقت نامه، حکومت زمین&nbsp;&nbsp; بازگشت گلبدین حکمتیار، رهبر حزب اسلامی و دیگر اعضای آن را به کشور فراهم می سازد و در بدل آن، حزب اسلامی با اعلام آتش بس به تحرکات نظامی اش پایان می دهد.
اتمر می گوید: اگر سایر مخالفان مسلح دولت هم دست از مخالفت بردارند و به روند صلح بپیوندند، امتیازات همسان حزب اسلامی را دریافت خواهند کرد.
موافقت نامه صلح میان حکومت و حزب اسلامی در سه فصل و 25 ماده ترتیب شده و قرار است، از سوی رییس جمهور غنی و گلبدین حکمتیار نیز امضا شود.
سفارت آمریکا در کابل، دفتر یوناما و اتحادیه اروپا با پخش اعلامیه هایی پشتیبانی شان را از امضای موافقت نامه صلح میان حکومت افغانستان و حزب اسلامی حکمتیار اعلام کرده اند.
منبع: سلام وطندار
