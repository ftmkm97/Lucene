انتشار دومین پادکست کتابخانه ملی کودکان و نوجوانان
 &nbsp;دومین پادکست کتابخانه ملی کودکان و نوجوانان ایران با عنوان «به خاطر لبخندی بر چهره کودکی» منتشر شد. بخش کتاب و کتابخوانی تبیان &nbsp;   &nbsp; پادکست انتشار مجموعه ای از پرونده های رسانه دیجیتال است که توزیع آن در اینترنت با استفاده از فید صورت می گیرد و توسط کاربران معمولا روی یک پخش کننده موسیقی دیجیتال قابل دریافت و پخش است.
این مجموعه با هدف ترویج و ترغیب کودکان و نوجوانان به مطالعه، به معرفی آثار با موضوع صلح و مقاومت پرداخته است.
«به خاطر لبخندی برچهره کودکی» با متن خوانی صفحاتی از کتاب های «اگر من خلبان بودم» و « شب بخیر فرمانده» اثر احمد اکبرپور، «نگهبان چشمه» اثر زین العابدین الحسنی و ترجمه مصطفی رحماندوست، «آی ابراهیم» و «من خواب صلح می بینم» اثر غلامرضا امامی ، گردآمده است.
«بچه های کارون» اثر احمد دهقان، «این وبلاگ واگذار می شود» و «هستی» اثر فرهاد حسن زاده، «عاشقانه های یونس در شکم ماهی» اثر جمشید خانیان، «قصه پریا» اثر احمد شاملو، «سه گلدان» اثر احمدرضا احمدی و «زمانه صلح» اثر کاترین شولز و ترجمه زهره قائینی از دیگر بخش های این پادکست است.
مصطفی رحماندوست مترجم کتاب نگهبان چشمه، غلامرضا امامی نویسنده کتاب آی ابراهیم و مترجم کتاب من خواب صلح می بینم و زهره قائینی مترجم کتاب زمانه صلح در این پادکست، این آثار را با صدای خود برای مخاطبان خوانده اند.
بخشی از داستان پریا نیز از آلبوم «پریا و قصه دخترای ننه دریا» با صدای احمد شاملو به گوش می رسد.
در پادکست حاضر شاهنامه خوانی ساناز شجاعی با انتخاب اشعاری از داستان رستم و سهراب با موضوع صلح نیز قرار گرفته است.
قسمتی از فیلم «باشو غریبه کوچک» به کارگردانی بهرام بیضایی و بخش هایی از آلبوم های موسیقی «بازی های آوازی » اثر سودابه سالم و کارن همایون فر، «ترانه شادی» اثر ناصر نظر، «چهارشنبه سوری» اثر ثمین باغچه بان و چند قطعه موسیقی دیگر نیز به تناسب متن کتاب ها در پادکست معرفی شده اند.
در شماره حاضر دو عضو نوجوان کتابخانه ملی کودکان و نوجوانان ایران، شایان تیمور بخش و شمین کاکاوند نیز در ضبط پادکست ها همکاری داشته اند.
پیش از این از سری پادکست های کتابخانه ملی کودکان و نوجوانان ایران، «زمین لبخند می زند»، «سبزه های عید» و «انگار توی قصه ای» به مناسبت های دهه فجر، نوروز و تعطیلات تابستان منتشر شده بود.
شماره آینده پادکست در شب یلدا منتشر خواهد شد، اعضای کودک و نوجوان کتابخانه ملی کودکان و نوجوانان ایران می توانند بخشی از کتاب های با موضوع یلدا را انتخاب، با صدای خود ضبط و از طریق آدرس icnl.nlai.ir به کتابخانه ملی کودکان و نوجوانان ایران ارسال کنند.    منبع: ایرنا
