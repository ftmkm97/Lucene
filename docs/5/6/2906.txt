کتاب مجموعه عکس یکی از بزرگترین خانه های خشتی جهان منتشر شد
 کتاب «خانه حاج‌آقا علی» شامل مجموعه عکس‌های سیدمحسن سجادی هنرمند عکاس از یکی از بزرگترین خانه‌های خشتی جهان که در شهر رفسنجان واقع شده است، از سوی نشر تهران منتشر شد. بخش کتاب و کتاب خوانی تبیان    &nbsp;این مجموعه تمام رنگی حاوی ۶۸ عکس و حاصل ۱۵ سال عکاسی این هنرمند است که در دو دوره بازسازی و قبل از بازسازی «خانه حاج‌آقا علی» انجام شده است. این مجموعه عکس توسط مجتمع چاپ سرمدی و با حمایت روابط عمومی مس منطقه کرمان به چاپ رسیده است. خانه حاج آقا علی با قدمتی بیش از ۱۵۰ سال و معماری دوره قاجار در پنج کیلومتری شهرستان رفسنجان واقع شده است. این ساختمان با ۱۲ هزار متر مربع زیر بنا متشکل از ۸۶ اتاق و چهار بخش اصلی شامل حوضخانه، شاه نشین، تالارهای پاییزی و زمستانی بوده و جزء یکی از باشکوه ترین خانه‌های خشتی جهان محسوب می‌شود. کتاب «خانه حاج‌آقا علی» در قطع خشتی ۹۰ صفحه، شمارگان ۲۰۰۰ نسخه و بهای ۵۵ هزار تومان از سوی انتشارات تهران منتشر و راهی بازار شده است.     منبع: 
خبرگزاری مهر 
