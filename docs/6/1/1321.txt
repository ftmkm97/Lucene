درگذشت استاد مطرح هندی تبار حوزه زبان فارسی
 پروفسور عبدالودود اظهر دهلوی، استاد&nbsp; بخش زبان و ادبیات فارسی دانشگاه جواهر لعل نهرو و ایران شناس هندی تبار، در سن هشتادسالگی درگذشت. بخش ادبیات تبیان &nbsp;   &nbsp; پروفسور عبدالودود أظهر دهلوی، استاد بازنشسته بخش زبان و ادبیات فارسی، دانشگاه جواهر لعل نهرو، دهلی نو، فرزند حاج محمّد عبدالمالک، در تاریخ دوم مارس 1936 میلادی از پدری تاجر و مادری اهل علم و دانش در دهلی متولّد شد. تحصیلات ابتدایی و متوسطه را در مدرسه ی «دانشگاه ملّیّة اسلامیه» به پایان رساند و در سال 1954م. وارد «دانشگاه دهلی» شد. در سال 1960م، موفّق به دریافت مدرک فوق لیسانس زبان فارسی از آن دانشگاه شد و سپس، به استخدام «دانشگاه دهلی» درآمد و به تدریس زبان فارسی پرداخت. وی در سال 1967م، برای ادامه تحصیل راهی ایران شد و مدّت 4 سال در «دانشگاه تهران» به تحصیل و تحقیق پرداخت. سرانجام، در سال 1971م، به أخذ مدرک دکتری زبان و ادبیّات فارسی از دانشگاه تهران نایل آمد. پایان نامه دکترای وی، درباره «رامایانا کتاب مقدس هندوان» بوده و «بنیاد فرهنگ ایران»، آن را در دو مجلّد به چاپ رسانید. پروفسور عبدالودود اظهر دهلوی پس از بازگشت به هند، با سمت دانشیاری در «دانشگاه جواهرلعل نهرو»، «دهلی نو» به تدریس زبان فارسی مشغول شد. او، مدّتی نیز ریاست دانشکده&nbsp; زبان های خارجی را در «دانشگاه نهرو» به عهده داشت و بیشتر از دوازده نفر تحت راهنمایی وی، دوره دکتری خود را به پایان رساند. وی در سمینارهای مختلف زبان و ادبیات فارسی که در داخل و خارج «هند» برگزار شده است، شرکت و چندین مقاله در زمینه «فرهنگ و ادب فارسی» ارائه کرد. او، به پاس انجام خدمات ویژه در زمینه ی زبان و ادبیّات فارسی درسال 1988 میلادی از «رئیس جمهور هند»، جایزه&nbsp; افتخاریِ زبان فارسی را کسب کرد. استاد «أظهر» علاوه بر زبان فارسی، به زبان های انگلیسی، اردو، هندی، عربی، پنجابی، فرانسوی و سانسکریت نیز آشنایی داشت. علاوه بر ایران، به کشورهای افغانستان، نپال، پاکستان، فرانسه، آلمان، انگلستان، شوروی سابق و اندونزی نیز مسافرت کرده بود. وی همچنین، عضو هیأت مدیره مجلّه های «بیاض»، «نامه ی غالب»، «ایندوایرانیکا» و «مجلّه تحقیقات فارسی دانشگاه اسلامی علیگره» بود. تعدادی از کتبی که از استاد «أظهر دهلوی» به چاپ رسیده اند به شرح زیر است: «رامایانا؛ کتاب مقدّس هندوان»، 2 جلد، بنیاد فرهنگ ایران، تهران، 1973 م، «تمایلات در ادبیّات فارسی جدید»، رساله ی فارسی، خانه ی فرهنگ ایران، دهلی نو، 1978 م و «انقلاب و خلاقیت ایرانی ها»، پروفسور «أظهر دهلوی» و پروفسور «آزرمیدخت صفوی»، انتشارات روپا، دهلی نو، 2006 میلادی. از پروفسور اظهر در ایران، کتاب مسائل زبان فارسی در شبه قاره در سال 1366 در مرکز نشر دانشگاهی به چاپ رسیده است. بر اساس همین گزارش، در پی درگذشت پروفسور عبدالودود اظهر دهلوی در روز جمعه، انجمن آثار و مفاخر فرهنگی در پیامی فقدان استاد پیشکسوت و بازنشسته زبان و ادب فارسی دانشگاه جواهر لعل نهرو و دبیرکل انجمن استادان زبان فارسی هند را به جامعه علمی و ادبی تسلیت گفت. همچنین غلامعلی حدّاد عادل، رئیس فرهنگستان زبان و ادب فارسی و بنیاد سعدی، درگذشت این استاد فقید زبان و ادبیات فارسی را تسلیت گفت. در پیام تسلیت حداد عادل آمده است: &nbsp; درگذشت استاد گران قدر زبان و ادبیات فارسی، دکتر عبدالودود اظهر دهلوی، موجب اندوه و تأسف عمیق شد. آن استاد والامقام منشأ خدمات ادبی، علمی و فرهنگی بسیار ارزشمندی به زبان و ادب فارسی بود و دریافت جایزه افتخاری زبان فارسی در سال 1988 از سوی رئیس جمهوری محترم هند گویای خدمات ارزشمند ایشان است. این جانب به نمایندگی از بنیاد سعدی و فرهنگستان زبان و ادب فارسی و اساتید زبان و ادب فارسی در ایران فقدان این دانشمند سخت کوش را به خانواده محترم ایشان،&nbsp;&nbsp; جامعه علمی هند، به ویژه استادان و دانشجویان زبان و ادبیات فارسی تسلیت گفته و از درگاه خداوند متعال برای آن عالم فرزانه رحمت وآمرزش طلب می کنم.    منبع: مهر
 
&nbsp;