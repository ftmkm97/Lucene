روایتی از حضور مرحوم «مروّت» در مسابقات بین المللی قرآن در 61 سالگی
 استاد پیشکسوت قرآن با بیان اینکه مرحوم محمدتقی مروت در جذب افراد به فعالیت‌های قرآنی تلاش بسیاری می‌کرد، به حضور وی در مسابقات بین‌المللی قرآن مالزی در 61 سالگی اشاره کرد. شبکه تخصصی قرآن تبیان
   علی‌اکبر حنیفی استاد پیشکسوت قرآن کریم با اشاره به فعالیت‌های مرحوم محمدتقی مروت پیش از انقلاب اسلامی، اظهار داشت: در زمانی که فعالیت‌های قرآنی کمتر مورد توجه قرار داشت و رژیم شاهنشاهی مانع توسعه امور قرآنی بود، استاد «مروّت» جلسه قرآن برگزار می‌کرد و سعی در پرورش قرآن‌آموزان داشت.

وی با بیان اینکه من پیش از پیروزی انقلاب در جلسات استاد مروت شرکت می‌کردم، افزود: جلسات استاد مروّت با شور خاصی برپا می‌شد به طوری که بیشتر اوقات محل برگزاری جلسه قرآن استاد مملو از جمعیت بود و هر کدام از قرآن‌آموزان از راه‌های دور و نزدیک در این جلسه حضور می‌یافتند. بهره‌گیری از محضر اساتید دوران طلایی مصر حنیفی با اشاره به اینکه استاد مروت قرائت را به خوبی شناخته بود، خاطر نشان کرد: در گذشته نحوه تلاوت قاریان با تلاوت‌های اساتید مصری اختلاف بسیاری داشت به همین دلیل استاد مروت با مطالعه و شنیدن تلاوت‌های اساتید مصری که به راحتی نیز به دست نمی‌آمد متوجه این اختلافات شد و سعی کرد که تلاوت‌های ایرانیان را به تلاوت‌های اصیل مصری نزدیک کند.
این استاد پیشکسوت قرآن کریم با بیان اینکه استاد مروت مدتی پس از کسب رتبه نخست مسابقات بین‌المللی قرآن مالزی به مصر رفت، گفت: ایشان در مصر از اساتید دوران طلایی مصر بهره برد و پس از آن به کانادا رفت؛ قرار بود پس از بازنشستگی به ایران بازگردد که این امر محقق نشد. حضور در مسابقات بین‌المللی قرآن مالزی در 61 سالگی حنیفی با اشاره به اینکه استاد مروت یکی از تأثیرگذارترین افراد در پیشرفت تلاوت در کشور بود، افزود: ایشان به تلاوت قرآن اهتمام ویژه‌ای داشت و سعی می‌کرد افراد را به حرکت در این مسیر تشویق کند. حتی به یاد دارم سال 1384 که آقای اطهری‌فرد نماینده کشورمان در مسابقات بین‌المللی مالزی بود استاد مروت هم از کانادا در این رقابت‌ها شرکت کرده بود که این امر نشانگر تلاش ایشان برای توسعه فعالیت‌های قرآنی به ویژه تلاوت کلام وحی است.
   این استاد پیشکسوت قرآن خاطر نشان کرد: حضور استاد مروت در مسابقات بین‌المللی قرآن مالزی برای ما درسی بزرگ بود؛ ایشان با وجود اینکه بیش از 60 سال داشتند برای اینکه تلاوت قرآن را ترویج دهند در این رقابت‌ها حضور یافتند و تلاوتی زیبا اجرا کردند که به گفته مسئولان این رقابت‌ها با وجود سن بالا یکی از بهترین تلاوت‌های مسابقات بین‌المللی قرآن مالزی در آن سال بود.
وی با بیان اینکه آخرین بار سال 1388 استاد مروت را دیدم، گفت: ایشان سال 1388 به ایران آمدند و این سفر آخرین سفر استاد به ایران بود. استاد مروت وقتی وارد ایران شد، شور و شوقی خاص داشت و می‌گفت که دوست دارم به کشورم بازگردم اما متأسفانه اجل مهلت نداد و ایشان 20 مهرماه به لقاءالله پیوست.
خبرگزاری فارس

