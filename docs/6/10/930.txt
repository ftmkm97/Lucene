توزیع کتاب آیت الله خامنه ای در یمن، نگاه ها را تغییر داد
 سید حسن علی العماد دبیر کل جنبش تنظیم مستقبل العداله یمن از تاثیر کتاب «انسان ۲۵۰ ساله» در انقلاب یمن و تغییر ذهنیت مردم سخن گفت. او به اعضای جنبش گفته است که باید بعد از قرآن، این کتاب را بصورت گسترده در میان مردم توزیع کرد.  بخش کتاب و کتاب خوانی تبیان    سید حسن علی العماد دبیر کل جنبش تنظیم مستقبل العداله یمن برای حضور در یک نشست خبری مهمان خبرگزاری تسنیم بود. مستقبل العداله تنها جنبش شیعی دوازده امامی در یمن است و بنوعی تنها مجموعه و تشکل اسم و رسم دار است که توانسته پس از انقلاب یمن با نام شیعه فعالیت کند. مستقبل العداله برنامه‌های متنوعی در زمینه‌های فرهنگی، هنری، اجتماعی، آموزشی و ... برای مردم انقلابی یمن اجرا کرده است. سید حسن علی العماد در حاشیه نشست خبری‌اش از تاثیر کتاب «انسان 250 ساله» بر نوع نگاه به شیعیان در یمن سخن گفت. «انسان 250 ساله» مجموعه بیانات مقام معظم رهبری درباره زندگی سیاسی ـ مبارزاتی ائمه معصومین علیهم‌السلام است. کتاب نگاهی تحلیلی به سیره ائمه علیهم‌السلام دارد و در پی اثبات ادعایی تازه در مورد زندگی آنها است. آیت‌الله خامنه‌ای معتقدند که زندگی این بزرگواران، علی‌رغم تفاوت ظاهری، یک حرکت مستمر و طولانی است که از سال دهم هجری شروع می‌شود و دویست‌و‌پنجاه سال ـ تا آغاز غیبت صغری ـ ادامه پیدا می‌کند. همه ائمه معصومین علیهم السلام یک هدفِ سیاسی واحد داشته‌اند و آن عبارت است از برقراری حکومت اسلامی یا به تعبیر ایشان، حکومت علوی. دبیر کل جنبش تنظیم مستقبل العداله گفت: به بچه‌های جنبش گفتم که بعد از قرآن، باید انسان 250 ساله را بصورت گسترده در یمن پخش کنیم. چرا؟ چون در یمن نگاه غلطی نسبت به تشیع و ائمه شیعیان وجود دارد. مثلا معتقدند که ائمه شیعیان فقط درگیر درس و بحث بودند و نقشه‌ای برای حکومت اسلامی نداشته‌اند. در یمن تصور میشد که شیعیان، آدم‌هایی هستند که نسبتی با انقلاب و قیام ندارند و فقط به زندگی روزمره فکر می‌کنند. شیعیان را کسانی می‌دانستند که تا ظهور حضرت حجت اعتقادی به حرکت انقلابی و اصلاحی ندارند. دشمنان ما این دروغ‌ها را در ذهن مردم جا انداختند تا آنها را منفعل و بی‌کارکرد کنند اما ما مرد قیام و مبارزه‌ایم. سید حسن علی العماد افزود: ما گفتیم این کتاب باید بصورت گسترده در یمن چاپ و توزیع شود چون انسان 250 ساله تصویری خلاصه و جامع از زندگی ائمه اطهار است که همه شئونات آن در تضاد با تبلیغاتی است که در یمن انجام می‌شود. انسان 250 ساله سیری را نشان می‌دهد که تمام ائمه برای یک هدف آمدند و تلاش کردند تا حکومت اسلامی را برقرار کنند. دشمن تنها با سلاح و موشک با ما نمی‌جنگد بلکه درگیر یک جنگ تمام عیار اعتقادی، فرهنگی و اقتصادی هستیم. مردم رزمنده و جنگجوی یمن بر اثر تهاجم فرهنگی و اعتقادی، شیعه را جریانی بی‌تاثیر می‌دانستند که هیچ نسبتی با قیام و مبارزه ندارد اما این کتاب همه معادلات را تغییر داد. وی تصریح کرد: این کتاب را همان ابتدایِ انتشارش به فارسی خواندم. بعد از آنکه نسخه عربی آن توسط جمعیت معارف لبنان چاپ شد، آن را آوردیم و بصورت گسترده در بین مردم توزیع کردیم. انتشارات صهبا در تیرماه سال 1390 اولین نسخه از «انسان 250ساله» را منتشر کرد. دو سال بعد جمعیت معارف لبنان این کتاب را به عربی ترجمه و چاپ کرد. نسخه فارسی کتاب اکنون به چاپ شصتم رسیده است.     منبع: تسنیم
