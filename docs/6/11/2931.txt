«ابد و یک روز»بهترین فیلم شد
 برگزیدگان دهمین جشن انجمن منتقدان و نویسندگان سینمایی ایران معرفی شدند. بخش سینما وتلویزیون تبیان    دهمین جشن بزرگ انجمن منتقدان و نویسندگان سینمایی ایران عصر یکشنبه ۲۸ شهریور ماه در مرکز آفرینش‌های کانون پرورش فکری کودکان و نوجوانان ایران برگزار شد. دبیری این جشن را کیوان کثیریان برعهده داشت. در ابتدای این جشن که با یک ساعت تاخیر آغاز شد، جواد طوسی گفت: شاید چنین سوالی پیش بیاید که ضرورت برگزاری این مراسم چیست؟ من معتقدم تلاش انجمن این است که ما به این بهانه بتوانیم نگاه درستی به آثار سینمایی داشته باشیم و بتوانیم یک نقد خوب ارایه دهیم. وی افزود: لازم می دانم در این مراسم یاد عزیزانی را که از دست داده ایم گرامی بدارم. جوایز بخش مستند در این مراسم تندیس بهترین مستند کوتاه به «کهریزک- تجریش» ساخته آزاده رضاییان مقدم رسید. تندیس بهترین مستند نیمه بلند به «محاکمه» به کارگردانی سید احسان عمادی رسید. دیپلم افتخار بهترین مستند بلند به «فصل هرس» ساخته لقمان خالدی اهدا شد. تندیس انجمن در این بخش به «دینگومارو» ساخته کامران حیدری تعلق گرفت. در بخش جایزه شهید آوینی تندیس انجمن به «A۱۵۷» به کارگردانی بهروز نورانی پور اهدا شد. اهدای جایزه کفش به برگزیدگان با توجه به اینکه اسپانسر این مراسم یک برند کفش است کیوان کثیریان دبیر جشن انجمن منتقدان گفت: ما جایزه نقدی نداریم اما کفش به برگزیدگان هدیه می دهیم تا کفش خوب بپوشند و مستند بسازند. کیوان کثیریان سهم خود از برگزاری دهمین جشن منتقدان و نویسندگان سینمایی را به احترام برومند همسر مرحوم داوود رشیدی تقدیم کرد. علی نصیریان بعد از پخش کلیپی از داوود رشیدی به صحنه آمد و گفت: این روزها برای ما بسیار سخت است. فراق داوود رشیدی برای افرادی مثل من کمتر از خانواده او سخت نیست. ما با یکدیگر هم بازی و همکار بودیم و این ارتباطات انسانی بسیار عمیق است، تقریبا نزدیک ۴۰ سال از آن نمایشی که اولین بار با هم کار کردیم می گذرد. وی افزود: لحظات همکاری با رشیدی از صفحه ذهن و دل من پاک نمی شود. ارتباط حسی که پارتنرها در زمان ایفای نقش دارند فراموش نشدنی است. داوود رشیدی بسیار شوخ طبع بود، در اولین نمایشمان که صحنه های خنده دار داشت رشیدی نقش یک کشیش را بازی می کرد و صحنه های خنده داری ایجاد می شد. علی نصیریان از داوود رشیدی گفت این بازیگر پیشکسوت اشاره کرد: در آخرین اثرمان به کارگردانی سیروس الوند یک سری نکات را به من گفت که برایم جالب و راهگشا بود. برای افرادی مثل ما که زنده ایم و رفتن پارتنرها را می بینیم خیلی سخت است. رشیدی از لحاظ فرهنگ و دانش کار خود یعنی تئاتر کاربلد بود. او هوای تازه تری را به دنیای تئاتر جدید وارد کرد. رشیدی یکی از ستون های اصلی تئاتر جدید بود و اگر حالا بچه های جدید در این عرصه کار می کنند کار آنها اصول همان تئاتر را دارد. هر تجلیلی از داوود رشیدی می شود به جا است. رشیدی در آن زمان آثاری را به صحنه برد که هیچکس تا آن زمان این کار را نکرده بود. نصیریان خاطرنشان کرد: داوود دوست بسیار خوبی بود و از آن هنرمندانی بود که آدم از کار با او لذت می برد، یعنی با آن اثر خوش بود، او شوخ و سرزنده بود و به فرهنگ ما خدمت زیادی کرد. برای ما هم روزهای سختی است اما به هیچ وجه یادها و خاطره ها و شوخی هایی که با هم کردیم از لوح جان و روح من پاک نمی شود. سخن مدیرعامل خانه سینما با نشریه هتاک در ادامه مراسم منوچهر شاهسواری مدیر عامل خانه سینما گفت: یکی از کسری های سینمای ما نبود نهادهای پایدار است، خوشحالم که دهمین دوره جشن انجمن منتقدان برگزار می شود.&nbsp;خانم اکبری در ابتدای مراسم متنی خواند و خواستار پیگیری پرونده عباس کیارستمی شد من هم بر آن صحه می گذارم و تاکید دارم. وی افزود: روز گذشته متنی از سوی جامعه روزنامه نگاران درباره یک نشریه هتاک به هنرمندان منتشر شد. فکر می کنم باید قدر این حرکات را بدانیم من از آنها سپاسگزارم و به بانیان آن نشریه هتاک می گویم این بی اخلاقی ها چاره ای برای شما به جز ترک کردن صحنه باقی نمی گذارد. اهدای جایزه بخش فیلم کوتاه در بخش بهترین فیلم کوتاه، تندیس انجمن به «باران های گاه به گاه» ساخته کاوه دانشمند رسید. این جایزه به نیابت از او به خواهرش اهدا شد. تجلیل از سه چهره سینمایی در بخش بزرگداشت ها احمد امینی همسر لادن طاهری مدیرعامل فیلمخانه ملی به صحنه آمد و گفت: من عضو انجمن نیستم اما خودم را صاحب مجلس می دانم چون ۳۰ سال سابقه کار در مطبوعات را دارم. وی در ادامه به شوخی بیان کرد: فکر می کردم همسرم مدیر فیلمخانه ملی است نمی دانستم فقط فیلم جا به جا می کند. همسرم اگر یک روزی بین انتخاب زندگی و فیلمخانه قرار بگیرد فیلمخانه را انتخاب می کند. با این وجود لادن چیزی در زندگی ما کم نگذاشته است. من ۶ ماه است درگیر ساخت سریال هستم اما او به درستی کارهای زندگیمان را اداره کرده است. فریدون جیرانی هم که برای این بخش به صحنه آمده بود گفت: تلاش های فرهنگی این چنینی که به اقتصاد ربطی ندارد ستودنی است. فیلمخانه در سال ۵۲ در ایران ایجاد شد و به یاد دارم هوشنگ طاهری هم یادداشت هایی برای فیلمخانه می نوشت. بعد از انقلاب حفظ فیلمخانه سخت تر بود زیرا یک عده ای دوست نداشتند آثار قبل از انقلاب باقی بماند حالا هم تلاش های طاهری باعث نگهداری فیلمخانه ملی شده و این تلاش های فردی او است. کسی حق نابودی فیلم ها را ندارد در ادامه مراسم لادن طاهری به صحنه آمد و گفت: فکر کنم از آن روزهایی که عده ای با افتخار از نابودی آثار سینما حرف می زنند تا به امروز راه طولانی طی شده است. فیلم ها تاریخ تصویری هر کشوری هستند و هیچکس حق نابودی آنها را ندارد. صمیمانه آرزو می کنم ساختمان جدید فیلمخانه راه بیفتد و ما آن روز را جشن بگیریم. این بخش از مراسم به اهدای جوایز بهترین های جشنواره سی‌وچهارم فیلم فجر به انتخاب داوران آکادمی منتقدان اختصاص داشت. جوایز بهترین های جشنواره فیلم فجر ۳۴ تندیس بخش بهترین دستاورد فنی به امیررضامعتمدی برای جلوه های بصری «سینما نیمکت» رسید. جایزه دوم این بخش به سعید ملکان برای طراحی چهره پردازی «ابد و یک روز» رسید. در ادامه از علی قائم مقامی برای زحماتی که برای برگزاری این جشن ها کشیده و خانه سینما را در برپایی جشن ها کمک کرده است قدردانی شد. وی همچنین لوحی را برای تهیه کنندگی فیلم کفشهایم کو دریافت کرد. تندیس بهترین صدای فیلم به سعید بجنوردی، محمدرضا دلپاک و حسین مهدوی برای «لانتوری» رسید. در این بخش محمدرضا دلپاک از حاضران خواست به احترام عباس کیارستمی یک دقیقه سکوت کنند. تندیس بهترین طراحی صحنه و لباس به امیرحسین قدسی و نگار نعمتی برای «اژدها وارد می شود» رسید. تندیس بهترین موسیقی متن به کریستف رضاعی برای «اژدها وارد می شود» رسید. در ادامه مراسم امیرحسین آرمان بازیگر مجموعه های تلویزیونی چند قطعه موسیقی خواند. دیپلم افتخار بخش خلاقیت و استعداد درخشان (ویژه فیلم‌سازان اول جوان) به احسان بیگلری برای «برادرم خسرو» اهدا شد. تندیس بخش خلاقیت و استعداد درخشان (ویژه فیلم‌سازان اول جوان) به محمدحسین مهدویان برای «ایستاده در غبار» رسید. مهدویان پس از کسب این جایزه گفت: این جایزه بسیار ارزشمند است. از همه عوامل فیلمم تشکر می کنم. تندیس بهترین تدوین به هایده صفی یاری برای «اژدها وارد می‌شود» و «لانتوری» رسید. مانی حقیقی به نیابت از او این جایزه را گرفت و گفت: حضور او در ساخت این فیلم یکی از نکات تعیین کننده بود. تندیس بهترین فیلمبرداری به هومن بهمنش برای «اژدها وارد می شود» اهدا شد. وی پس از دریافت جایزه اش گفت: فکر نمی کنم دیگر پیشنهاد کار در فیلمی همانند «اژدها وارد می شود» به من شود. از مانی حقیقی که چنین فرصتی به من داد تشکر می کنم. در ادامه بخش بزرگداشت ها از رخشان بنی اعتماد تجلیل شد. فاطمه معتمد آریا در این بخش به صحنه آمد و خطاب به منتقدان و نویسندگان گفت: از شما تشکر می کنم، شما بهترین نویسندگان سینمایی هستید که هیچگاه مارا تنها نگذاشتید و همیشه پشت ما بودید. وی افزود: درباره بنی اعتماد حرف زدن کار من نیست، آدم گاهی با برخی از کارگردانان دوستی می کند اما کار نه، گاهی هم با برخی از آنها کار می کند اما دوستی نه، رخشان هر دوی این موضوعات را دارد. او طنز را به خوبی می شناسد و شوخ طبعی را از بازیگر نمی گیرد. به یاد دارم در فیلم «گیلانه» ما مشغول فیلمبرداری بودیم و با هم شوخی می کردیم که او گفت اجازه دهید این صحنه را بگیریم بعد باز هم شوخی می کنیم. او به آنچه که اعتقاد دارد مسلط است. تمام لحظات سخت گیلانه با روحیه بی نظیر رخشان به خوبی گذشت زیرا او ما را هول می داد که کارمان را انجام دهیم، رخشان دل بزرگ و دست گشاده دارد و حتی برای تمامی ستم دیدگان جهان دل بزرگی دارد. جواد طوسی هم در این بخش گفت: اگر بخواهیم برای سینمای اجتماعی تعریف متفاوتی داشته باشیم در کنار فیلمسازان برخاسته از این عرصه همچون حاتمی کیا و ملاقلی و پور و روستایی جایگاه رخشان بنی اعتماد بسیار متفاوت است. او بدون اینکه در یک موقعیت متظاهرانه قرار بگیرد با زبان مستند و قصه کار می کند. رخشان بنی اعتماد هم در سخنانی گفت: از همه محبت های شما ممنونم، امیدوارم این شانس را داشته باشم که تا وقتی نفس می کشم تعریفی از حرفه به معنای شرافت حرفه را حفظ کنم. در ادامه تندیس انجمن منتقدان به رخشان بنی اعتماد اهدا شد. در ادامه مراسم دیپلم افتخار نقش مکمل زن به سارا بهرامی برای «خانه ای در خیابان چهل و یکم» تقدیم شد. خواهر او به نیابت از او جایزه اش را دریافت کرد. تندیس این بخش به شبنم مقدمی برای «نفس» رسید. تندیس بهترین بازیگر نقش مکمل مرد به نوید محمدزاده برای «ابد و یک روز» رسید. نوید محمد زاده در سخنانی گفت: این جایزه بهترین جایزه ای بود که گرفتم. این فیلم، ابد و یک جایزه برای من به همراه داشت. وی افزود: یک سری بازی ها در تاریخ سینما وجود دارد که آنها را دوست دارم به همین دلیل این جایزه را به ابوالفضل پورعرب برای بازی در فیلم «نرگس» تقدیم می کنم. دیپلم افتخار بهترین بازیگر نقش اول زن به پریناز ایزد یار برای «ابد و یک روز» اهدا شد. ایزدیار بعد از کسب جایزه اش گفت: از سعید روستایی ملکان و همه تشکر می کنم. تندیس این بخش به لیلا حاتمی برای «من» تعلق گرفت. مانی حقیقی به نیابت از او به صحنه آمد. وی در سخنانی گفت: مادر صفی یزدانی فوت شده و لیلا حاتمی درگیر سوگواری اوست و به همین دلیل به من گفت این جایزه را از جانب او دریافت کنم و بگویم این برای من ارزشمند است. حقیقی ادامه داد: در چند روز گذشته تعدادی از همکاران و مردم از طرق مختلف از ترانه علیدوستی و اصغر فرهادی و من بابت مطلبی که در یک نشریه درباره ما نوشته شده دلجویی کردند. ما سه نفر تصمیم گرفتیم اعتراض خودمان را در قالب یک شکایت کیفری مطرح کنیم. انگیزه ما برای کاری که می کنیم این نیست که صرفا آن مطلب را تکذیب کنیم بلکه می خواهیم اعتراض خود را به این اتفاق نشان دهیم. نشریه ای که مجوز دارد پشت نام امام حسین مطالبی می نویسد که هرزه نگاری است. ما سه نفر حاضر نیستیم در کشوری زندگی کنیم که فرهنگ آن با قلدری نقد می شود. این کارگردان بیان کرد: ما حق داریم جلوی این خشونت را بگیریم. به تنهایی نمی توانیم این کار را به سرانجام برسانیم و به کمک همه ایرانیانی که فکر می کنند این طرز برخورد مناسب نیست، نیاز داریم. خوشحال می شوم رییس قوه قضاییه و وزیر ارشاد به کمک ما بیایند، اما از شما هم خواهش می کنم به ما کمک کنید. آن نشریه کوچکترین سندی برای حرف هایی که زده&nbsp; ندارد. در ادامه مراسم اهدای جوایز، جایزه ویژه کارگردانی به ابراهیم حاتمی کیا برای «بادیگارد» تعلق گرفت. انتقاد حاتمی کیا از نشریه ای که به سینماگران توهین کرد حاتمی کیا نیز در سخنانی گفت: قسم به قلم. همه عزیزان که اینجایند صاحب قلم هستند، حرمت قلم با اتفاقات آن نشریه زایل شد و همه ما باید در برابر آن بایستیم. نمی دانم این خشونت از کجا می آید. متاسفم که با اسم و خون حسین(ع) این چنین بازی می شود. من کم از این نشریه نواخته نشدم. آنها به من می گفتند کار انحرافی در سینما انجام می دهم. اگر اهل قلم واکنشی نشان ندهند مصداق بی غیرتی است. اگر شما اهالی مطبوعات و اگر ما اهالی سینما، در مقابل هرزه نگاری های این نشریه سکوت کنیم، نشان بی غیرتی ماست. متاسفم که عده ای خشونت طلب در نشریه ای مهجور، در حال توهین به نام مقدس اباعبدالله هستند. تندیس بهترین بازیگر نقش اول مرد توسط رضا کیانیان به پیمان معادی برای «ابد و یک روز» اهدا شد. رضا کیانیان در سخنانی اشاره کرد: چند وقت پیش که یکی از افراد در یکی از استان ها خودمختاری موسیقی را اعلام کرد و وزیر ارشاد خودمختاری او را تایید کرد. وزیر درباره توهین نشریه هم چیزی نگفت. او کلا به هیچ کاری کار ندارد. پیمان معادی پس از دریافت جایزه اش گفت: من سال هاست با علیدوستی و فرهادی و حقیقی دوستی دارم. من دوستانم را به سختی انتخاب می کنم و تمام قد به شرافت و نجابت این سه افتخار می کنم. درود به شرف حاتمی کیا که این سخنان را امشب گفت. معادی در ادامه جایزه اش را به مادرش تقدیم کرد. در ادامه مراسم کلیپی از آثار عباس کیارستمی و مراسم تشییع پیکر او پخش شد. سپس عزیزالله حاجی مشهدی در رثای عباس کیارستمی شعری خواند. پس از این بخش، مراسم اهدای جوایز دنبال شد و تندیس بهترین فیلمنامه به سعید روستایی برای «ابد و یک روز» تعلق گرفت. سعید روستایی پس از دریافت جایزه اش گفت: ابد و یک روز حاصل فیلم های کوتاه من است. می خواهم از استادان دانشگاهم تشکر کرده و این جایزه را به فیلم کوتاه سازان که پشت در اتاق تهیه کنندگان ایستاده اند تقدیم کنم. روستایی افزود: من از حجم این جایزه ها می ترسم از این به بعدش را خدا به خیر بگذراند. در آخرین بخش&nbsp; بزرگداشت ها از غلام حیدری تجلیل شد و هوشنگ گلمکانی به صحنه آمد و گفت: او یکی از دوست داشتنی ترین و زحمت کش ترین افرادی است که اسناد سینمایی را جمع می کند. شاهکار این پژوهشگر فیلم شناخت ایران است. هیچ آدم دیگری نمی توانست چنین دقتی را به خرج دهد، کاری که حیدری انجام داد نمونه کمال گرایی است، کار او فیزیکی هم بود به طوری که از ناحیه گردن مریض شد. در سال های اخیر کار او سخت تر شده زیرا نوع فیلمسازی ها تغییر کرده است. وی افزود: او بسیار خوش قلب و مهربان است حتی گربه های محل خود را نیز تیمار می کند. غلام حیدری در این بخش گفت: من سخنور نیستم و از همه تشکر می کنم. جایزه ویژه بهترین فیلم به رضا میرکریمی برای «دختر» تعلق گرفت و ماهور الوند بازیگر نقش اول زن فیلم به نیابت از او این جایزه را گرفت. الوند گفت: از گرفتن این جایزه خوشحالم به میرکریمی و همه عوامل تبریک می گویم. تندیس بهترین فیلم به سعید ملکان تهیه کننده برای «ابد و یک روز» رسید. ملکان گفت: این جایزه به همه عوامل فیلم «ابد و یک روز» تعلق دارد. او سپس از عوامل فیلم دعوت کرد تا به صحنه بیایند و عکس یادگاری بگیرند.     منبع: 
خبرگزاری مهر 
