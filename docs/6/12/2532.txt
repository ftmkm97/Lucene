انتشار موسوعه حکمت نامه علوی
 آیت الله ری شهری : به روز رسانی منابع بیش از هر موضوع دیگری می تواند برای تاریخ بشریت کارگشا باشد.&nbsp; بخش تاریخ و سیره معصومین تبیان   
آیت الله ری شهری،با اشاره به اقدامات موسسه دارالحدیث درباره پژوهش با موضوع حضرت علی (ع) افزود: برای پژوهش درباره ایشان باید سه اقدام اصلی را انجام دهیم؛ نخست اینکه به صورت عمقی روی شخصیت حضرت علی (ع) در منابع کار کنیم. اقدام دوم این است که درباره ایشان در طول تاریخ اسلام منابع مختلفی نوشته شده و یک پژوهشگر تا زمانی که همه منابع را ملاحظه نکند نمی تواند تحقیق کامل و جامعی را ارایه کند و اقدام سوم نیز روزآمد کردن معارف علوی است چرا که به روزرسانی منابع بیش از هر موضوع دیگری می تواند برای تاریخ بشریت کارگشا باشد و در این زمینه می تواند پژوهشکده ها و پژوهشگاه های مختلفی تاسیس شود.
&nbsp;
آیت الله ری شهری اضافه کرد: درباره منابعی که پژوهشگران باید به آن مراجعه کنند و آشنایی با ابعاد عمیق شخصیت امام علی (ع) در سال 1379 موسوعه امام علی (ع) تالیف شد گردآوری این مجموعه 8 سال طول کشید و مخاطبان در این منبع می توانند با ابعاد مختلف شخصیتی ایشان آشنا شوند. در حدیثی آمده که علی شناس حقیقی و کامل، خدا و پیامبر اکرم (ص) است، بنابراین پژوهشگران برای شناخت حقیقی از این شخصیت بزرگ باید به سراغ خداوند و پیامبر بروند در غیراین صورت پژوهش آن ها کامل نخواهد بود. با همین نگاه بخش چهارم موسوعه امام علی (ع) به آیات و روایات از زبان قرآن، پیامبر، علی (ع) و اهل بیت (ع) بیان شده است. همچنین در این بخش درباره آفرینش، خانواده و جایگاه امام علی در نزد پیامبر مطالب متعددی گردآوری شده است.
&nbsp;
به گفته رئیس موسسه دارالحدیث، عصاره آنچه در همه منابع معتبر درباره حضرت علی (ع) آمده در چندین جلد در موسوعه امام علی (ع) خلاصه شده و برای روزآمدسازی این معارف نیز قرار است «موسوعه حکمت نامه علوی» در چندین مجلد منتشر شود. این موسوعه سخنان امام علی (ع) را در اشکال نوین و حوزه های متعددی چون معرفتی، اخلاقی، سیاسی، اجتماعی، پزشکی و... گردآوری کرده است.
&nbsp;
آیت الله ری شهری در ادامه با تاکید بر اینکه ریشه سخنان اهل بیت (ع) در قرآن است، گفت: تفسیر قرآن تنها اختصاص به تفاسیر موجود که تاکنون نوشته شده ندارد و اگر می خواهیم تفسیر قرآن حقیقی بنویسیم باید معارف اهل بیت را مستدل به قرآن کریم کنیم و موسوعه حکمت نامه علوی می تواند زمینه ساز روزآمدی معارف علوی برای جهانیان باشد.
&nbsp;
استقبال مردم از نهج البلاغه در آذربایجان
در بخش دیگری از این مراسم میزگردی از اندیشمندان امام علی پژوه در قفقاز و شبه قاره هند تشکیل شد.
&nbsp;
گارنیک آساطوریان، استاد دانشگاه ایروان در بخشی از این میزگرد توضیحاتی را درباره مبانی علویزم در جهان اسلام ارایه کرد و گفت: پایه تمام بنیادهای جریان های معاصر علویزم، جایگاه امام علی (ع) در نظام دینی است. در این مکتب امام علی (ع) در مقام معبود و تجسد خداوند است و همواره این سوال مطرح می شود که این هاله تقدس از کجا شکل گرفته و چرا حضرت علی به این جایگاه رسیده است.
&nbsp;
وی تاکید کرد: امام علی (ع) جایگاه ویژه ای در فرهنگ عامه مردم دارد و جالب است که در شاهنامه شباهت های زیادی بین رستم و حضرت علی (ع) وجود دارد. ایشان در میان اهل تسنن نیز از اعتبار خاصی برخوردار است و این جایگاه به سبب معرفت و مروت این امام بزرگ است.
&nbsp;
به گفته آساطوریان، با وجود گسترش جریان های تکفیری در جهان اسلام تعالیم امام علی (ع) باید سرلوحه همه کشورهای شیعی قرار گیرد.
&nbsp;
رامین داداشف، امام علی پژوه آذربایجانی در ادامه درباره ترجمه نهج البلاغه در آذربایجان گزارشی ارایه کرد و گفت: این کتاب بارها به زبان آذری و روسی ترجمه شده است. چندی پیش نیز کتاب دایرة المعارف امام علی را به زبان روسی ترجمه کردیم که به دلیل اقبال مردم باید تجدید چاپ می شد. کتاب نهج البلاغه نیز بارها در این کشور به تجدید چاپ رسیده است و این نشان دهنده علاقه مردم آذربایجان به دین، خدا و عشق به ولایت و اهل بیت است.
&nbsp;
وی اضافه کرد: مسجد امام علی (ع) در آذربایجان کتابخانه بزرگی دارد که در آن منابع متعددی با موضوع امام علی (ع) به زبان روسی و ترکی موجود است.
&nbsp;
ویکتوریا آکلوا، استاد دانشگاه اسلوونی و مولف کتاب «نژاد قوم ملک طاووس» درباره این اثر توضیحاتی را ارایه کرد و گفت: این کتاب سال گذشته در لندن منتشر شده و موضوع آن به دیانت قوم یزدیان که امروزه با عنوان ایزدی از آن یاد می شود، می پردازد. جالب است که این قوم با وجود آنکه خود را از اسلام و مسلمانان جدا می دانند اما به معارف اهل بیت مانند حضرت علی (ع)، فاطمه (س) و حضرت زینب علاقه بسیاری دارند و این شخصیت ها در دین آنها جایگاه ویژه دارند.
&nbsp;
ظرفیت شخصیت امام علی (ع) برای انعکاس در ادبیات جهان
حسینعلی قبادی نیز در بخش دیگری از این مراسم با تاکید بر ظرفیت شخصیت امام علی (ع) برای انعکاس در ادبیات جهان گفت: مراکز تحقیقاتی مانند مرکز امام علی (ع) باید بکوشند تا اسطوره هایی چون حضرت علی را در جهان معرفی کنند بسیاری از ظرفیت های مطالعاتی ما در این حوزه ناشناخته باقی مانده و ظرفیت های دانشگاهی نیز در این باره باید شناسایی و به جهانیان معرفی شود.
&nbsp;
در پایان این مراسم نیز از تارنمای امام علی (ع) که در آن منابع و آثار هزار و 200 امام علی پژوه ایرانی مانند شهید مطهری، علامه امینی، حجت الاسلام ری شهری و... و 800 امام علی پژوه خارجی مانند طاها حسین، ویلیام چیتک، جورج جرداق و... گردآوری شده و کتاب «مجموعه مقالات همایش حکومت علوی» که در اردیبهشت سال گذشته توسط دانشگاه مفید برگزار شد، رونمایی به عمل آمد.
&nbsp;
رونمایی از نسخه الکترونیکی مجموعه سه جلدی «و تو چه می دانی علی کیست» نوشته استاد سیوطی از دیگر بخش های در نظر گرفته شده برای این مراسم است. همچنین از مقام آیت الله محمدی ری شهری به سبب تلاش هایش برای تألیف و گردآوری موسوعه امام علی (ع) تقدیر و تجلیل به عمل آمد.     منبع: 
ایبنا
