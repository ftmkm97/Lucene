گزینه جانشینی افخمی مجری برنامه هفت تایید کرد: «صدا و سیما ماه رمضان با من تماس گرفت»!
   چند هفته ای است گمانه‌زنی‌ها برای سپردن «هفت» به یک تیم جدید بیش از پیش قوت گرفته و نام اکبر نبوی نیز در میان افرادی که برای تصدی سری جدید این برنامه در نظر گرفته شده‌اند شنیده می‌شود. بخش سینما و تلویزیون تبیان    &nbsp;چند هفته ای است گمانه‌زنی‌ها برای سپردن «هفت» به یک تیم جدید بیش از پیش قوت گرفته و نام اکبر نبوی نیز در میان افرادی که برای تصدی سری جدید این برنامه در نظر گرفته شده‌اند شنیده می‌شود. پیش از آمدن محمود گبرلو به «هفت» برای اجرای سری دوم این برنامه اکبر نبوی یکی از گزینه‌های اجرای «هفت» بود. همان موقع مسئولان صدا و سیما تصمیم گرفتند نبوی را جانشین گبرلو در «هفت» کنند، اما او این پیشنهاد را قبول نکرد. بعد از چهار سال تداوم نارضایتی‌ها از سری جدید تنها برنامه سینمایی تلویزیون، مدیران صدا و سیما را بر آن داشته تا تصمیم بر جا به جایی تهیه‌کننده، مجری و سردبیر این برنامه بگیرند و دوباره سراغ اکبر نبوی کارشناس و منتقد سینما بروند. نبوی در گفت و گو با «خبرآنلاین» از جزئیات پیشنهاد صدا و سیما برای حضورش در «هفت» و دلایل موفق نبودن سری سوم این برنامه گفت. نبوی درباره احتمال حضورش در «هفت» گفت: «پیشنهاد اجرای سری جدید «هفت» موضوع تازه‌ای نیست، ماه رمضان امسال پیشنهاد حضور در این برنامه به من داده شد و من مخالفت کردم.» او در ادامه درباره دلایل‌اش برای نپذیرفتن اجرای «هفت» گفت: «من مرامی دارم و بر اساس آن پیش می‌روم، روحیه من به شکلی است که به اصطلاح سیب نیم خورده دیگران را گاز نمی‌زنم. این مثال درباره «هفت» کاملا مصداق دارد و به همین خاطر نمی‌خواستم زیر بار اجرای برنامه‌ای که پیش از این چند نفر دیگر آن را اجرا کردند بروم. «هفت» پیش از این توسط سه نفر تهیه و اجرا شده چرا من باید نفر چهارم باشم و برنامه‌ای که دیگران طراحی اش کرده‌اند و بر اساس ذهنیت من نیست را اجرا کنم؟» نبوی همچنین گفت: «من اگر قرار باشد برنامه‌ای مثل «هفت» را اجرا کنم خودم برای آن هدف و طرح دارم و دلیلی نمی‌بینم نفر چهارمی باشم که در یک برنامه حضور پیدا می‌کنم.» این کارشناس سینما در ادامه تصریح کرد: «من به دلایل فردی خودم حضور در این برنامه را نمی‌پذیرفتم اما دوستان زیاد اصرار داشتند و مصحلت سینما را مطرح کردند. در آن شرایط من از مواضع فردی خودم به خاطر سینما صرف‌نظر کردم و در نهایت پذیرفتم. در واقع به این فکر کردم که برای یک بار هم که شده به خاطر سینما و مصالح‌اش از مواضع و اعتقادات خودم عدول کنم و به همین خاطر این پیشنهاد را بپذیرم.» نبوی همچنین اظهار داشت: «احتمال موجود در ذهن من این بود که بعید نیست برنامه‌ای که با چند تیم سازنده موفق نشده ممکن است برای بار چهارم هم موفق نشود و شکست بخورد اما دوستان همچنان اصرار داشتند تا موافقت من را جلب کنند.» او در ادامه گفت: «بعد از اینکه این موضوع مطرح شد و من هم امادگی خودم را برای حضور در «هفت» اعلام کردم دیگر پیگیری از سوی دوستانی که این پیشنهاد را مطرح کرده بودند صورت نگرفت و در حال حاضر با اینکه سه ماه از ماه رمضان که این پیشنهاد به من شد می‌گذرد، نمی‌دانم تصمیم شان برای این برنامه چیست.» این منتقد افزود: «همان زمان که دوستان صدا و سیما به من پیشنهاد دادند من گفتم بعید می‌دانم آقای پورمحمدی با حضور من موافقت کنند و دوستان گفتند حتی اگر اینطور هم باشد ما تصمیم جدی برای ساخت برنامه‌ای سینمایی با سردبیری شما داریم و اگر این اتفاق در شبکه سه نیفتد می‌توانیم در شبکه یک یا دو چنین برنامه‌ای داشته باشیم. اما از این پیشنهاد نیز فعلا خبری نشده و دوستان دیگر پیگیر این موضوع هم نشدند.» نبوی که پیش از این انتقادهایی به «هفت» داشت درباره سری سوم این برنامه با اجرای بهروز افخمی به «خبرآنلاین» گفت: ««هفت» افخمی را تا جاییکه فرصت کنم می‌بینم، اما این برنامه به نظرم مشکلات جدی دارد. مهمترین آن اینکه بهروز افخمی تجربه کار رسانه‌ای ندارد و به همین دلیل نتوانست از «هفت» یک برنامه موفق و مخاطب پسند بسازد.» او افزود: «افخمی کارگردان خوب و قابل احترامی است، اما تجربه فعالیت ژورنالیستی ندارد و نمی‌تواند موفق باشد. نکته مهم دیگری که باعث شده افخمی در اجرای «هفت» موفق نباشد این است که او دوست دارد سلایق شخصی خودش را در برنامه مطرح کند و به اعتقاد من نظرات شخصی او زیادی در برنامه حاکم است و این ضربه بزرگی به کلیت برنامه می‌زند.» نبوی در پایان با اشاره به ابعاد ملی یک برنامه در صدا و سیما تاکید کرد: «وظیفه سردبیر هدایت فکری و موضوعی بر اساس نیازهای ملی است نه اینکه هر آنچه را که خودش دوست دارد روی آنتن مطرح کند. یک سردبیر توانمند برنامه را با نیاز عمومی مخاطب هماهنگ می‌کند. همچنین باید نظر و نگرش خودش را نیز در برنامه جاری سازد اما اگر این نظرات به نفع مصالح سینما و مصلحت ملی نباشد باید آنها را کنار بگذارد.»     منبع: 
کافه سینما 

