جزئیات سفر انسان به مریخ اعلام می شود
  &nbsp;    از مدتها پیش همگان منتظر فردا سه شنبه (۲۷ سپتامبر) بودند تا رئیس شرکت خصوصی اسپیس ایکس که رؤیای بزرگ ارسال نخستین گروه از انسانها به مریخ را در سر دارد از برنامه های خود رونمایی کند. قرار است الون ماسک چشم انداز دقیق خود درخصوص راه اندازی و استقرار اجتماعات انسانی در مریخ طی یک دهه را تشریح کند. مالک ثروتمند اسپیس ایکس در کنگره بین المللی International Astronautical Congress مکزیک سخنرانی خواهد کرد. او درباره فرآیند سفر به مریخ و نحوه استقرار انسانها در این سیاره مرموز صحبت خواهد کرد. توضیحات در مورد راکت غول پیکر و فضاپیمایی که قابلیت حمل تا ۱۰۰ نفر انسان به مریخ را داشته باشد از مهمترین بخش های این سخنرانی خواهد بود. اسکات هابارد از دانشگاه استنفورد درباره این سخنرانی گفت: به نظر من یک سخنرانی هیجان انگیز خواهد بود. این روزها علاقمندان به سفرهای فضایی از رفتن به مریخ و استقرار نخستین گروه از انسانها در این سیاره استقبال می کنند. گفته می شود در این سخنرانی الون ماسک درباره نحوه همکاری بخش خصوصی و دولتی برای راه اندازی اجتماعات انسانی در مریخ صحبت خواهد کرد. اسپیس ایکس در سال های اخیر ابزار اصلی ناسا در راه توسعه ایستگاه فضایی بین المللی بوده است و حالا باید منتظر گامهای بلندتر این شرکت خصوصی بود.    
منبع: خبرگزاری مهر