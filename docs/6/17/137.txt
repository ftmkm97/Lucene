پس از انتشار خبر بازداشت تهیه کننده شهرزاد به اتهام مالی، سرنوشت ماه تی تی داود میرباقری هم مبهم است
  بخش سینما و تلویزیون تبیان    چشم امید داود میرباقری به دیگر سرمایه‌گذار متمول «ماه تی‌تی»‌یعنی حسین هدایتی است. آیا هدایتی به تنهایی هزینه این پروژه گران میرباقری را متحمل می‌شود؟ انتشار خبر اتهام هشت میلیاردی تهیه‌کننده«شهرزاد» شوک تازه‌ای به این پروژه وارد کرد. از آن طرف مالکیت امامی بر تصویر گستر پاسارگاد که سرمایه گذار «ماه تی‌تی» است محرز شد تا سرنوشت این دو پروژه در ابهام قرار گیرد.
بازداشت تهیه‌کننده «شهرزاد» به اتهام دخالت در فساد مالی صندوق فرهنگیان شوکی بزرگ برای این پروژه است که آینده سریال را منوط به اما و اگرها کرده. از آن طرف محرز شدن مالکیت سید محمد امامی در موسسه تصویر گستر پاسارگاد، فرجام این موسسه را هم در هاله‌ای از ابهام قرار داده. تصویر گستر پاسارگاد از موسسه‌های فعال در حوزه تولید و توزیع آثار شبکه نمایش خانگی است که این روزها «ماه‌ تی‌تی» داود میرباقری را در دست تولید دارد. خطر تعطیلی بیخ گوش سریال‌های «شهرزاد2» و «ماه تی‌تی» است. چرایی‌اش را در این گزارش بخوانید.

*چرا آینده شهرزاد مبهم است؟ یک هفته پیش گزارش مفصلی نوشتیم و توضیح دادیم که نمی‌توان به آینده «شهرزاد2» خوشبین بود. استناد گزارش به این مسئله بود که با بازداشت تهیه کننده شهرزاد به اتهام دخالت در فساد مالی صندوق فرهنگیان، منبع مالی پروژه قطع شده است. نکته مهم‌تر که از دید رسانه‌ها مغفول مانده بود غیبت سیدهادی رضوی دیگر سرمایه‌گذار متمول سریال است که در فصل دوم «شهرزاد» به خاطر اختلاف با حسن فتحی همکاری ندارد. چند روز بعد عوامل سریال اعلام کردند دستمزد یک ماهه همه بازیگران پرداخت شده تا پروژه بدون حاشیه پیش برود. خبری که دیروز رسانه‌ای شد اما زنگ خطر را برای «شهرزاد» بلندتر به صدا در آورده است. *یک اختلاف هشت هزار میلیارد تومانی! خبر بد چیست؟ دیروز تابناک گزارشی نوشت با این تیتر: تهیه کننده «شهرزاد» متهم یک اختلاس هشت هزار میلیارد تومانی» این سایت تیتر خبر را این گونه بسط داده است: همزمان با ساخت فصل دوم سریال «شهرزاد»،‌ اطلاعات تازه‌ای از اتهامات مطرح درباره تهیه‌کننده این سریال منتشر شده و آن گونه که رئیس فراکسیون مبارزه با مفاسد اقتصادی و اداری مجلس شورای اسلامی خبر داده، پای یک پرونده هشت هزار میلیارد تومانی در میان است؛ پرونده‌ای که ظاهراً‌ قرار است در جریان رسیدگی به آن اشخاص دیگری نیز دستگیر شوند و بنابراین، سرنوشت تولید محبوب‌ترین محصول شبکه نمایش خانگی، در هاله‌ای از ابهام فرو رفته است. استناد تابناک به خبری است که دیروز روی سایت خانه ملت قرار گرفت؛ امیر خجسته، نماینده و رئیس فراکسیون مبارزه با مفاسد اقتصادی و اداری مجلس گفته: با توجه به اینکه قریب به 8 هزار میلیارد تومان تخلف مالی در صندوق ذخیره فرهنگیان صورت گرفته است، تحقیق و تفحص را با قاطعیت در مجلس پیگیری خواهیم کرد و به طور حتم باید متخلفان در صندوق ذخیر فرهنگیان مشخص شوند. افراد دیگری هم به همین زودی دستگیر خواهند شد؛ البته دستگاه‌های نظارتی در این خصوص ورود جدی داشته‌اند و باید از اقدامات دستگاه‌های نظارتی از جمله سیستم قضایی تشکر کرد. هنوز حکم قضایی درباره اشخاص مرتبط پرونده اختلاس با صندوق فرهنگیان اعلام نشده و گفته‌های امیر خجسته هم ناظر به تحقیق و تفحص از این صندوق است وانگهی نامی از م.الف و جرم احتمالی‌اش به میان نیامده اما همین مقدار هم آینده «شهرزاد» را متزلزل کرده مگر آن که سرمایه سریال از ناحیه‌ای دیگر تأمین شود. پروژه حسن فتحی جزو تولیدات گران شبکه نمایش خانگی است که به سرانجام رسیدن آن نیازمند هزینه‌ای فراوان است. آیا چنین سرمایه‌ای تأمین می‌شود؟ *آینده «ماه تی‌تی» هم مبهم است در ابتدای گزارش اشاره کردیم که مالکیت امامی در موسسه تصویر گستر پاسارگاد محرز شده. تا بیش از این وقتی اسم موسسه می‌آمد نام علی اسدزاده به عنوان مدیر عامل قید می‌شد و گمان می‌رفت مالک موسسه خود اوست. سیدهادی رضوی در لابه‌لای گفت و گویی که با روزنامه صبا داشته، خواسته یا ناخواسته از مالکیت امامی پرده برداشته و گفته:‌ محمد امامی در این عرصه به دنبال خودنمایی و عکس گرفتن با بازیگران نبود، طرح و ایده در این زمینه داشت. ب.ز در این زمینه تنها دو الی سه فیلم را بدون استراتژی و هدف خاصی ساخت، فرض کنیم انگار تنها بحث ورود به سینما برای وی مطرح بود، بعد هم دچار آن مسائل شد ولی امامی برند «شاهگوش» را در کارنامه داشت و دفتر پخش تصویر گستر پاسارگاد متعلق به وی بود، امامی سوابق کاری روشنی داشت، همین مسئله هم باب آشنایی من با وی شد. حالا برسیم به این مسئله که چرا آینده «ماه تی‌تی» مبهم است؟ داود میرباقری یک ماه پیش سریالش را به تهیه‌کنندگی مهران برومند و سرمایه‌گذاری موسسه تصویر گستر پاسارگاد کلید زد. خب در شرایطی که م. الف بازداشت است و آینده‌اش نامعلوم، سرمایه سریال چه می‌شود؟ تازه اگر اتهام محرز شد و احیاناً اموالش مصادره، وضع بدتر می‌شود و تصویر گستر پاسارگاد منحل. *هدایتی به داد میرباقری می‌رسد؟ در وضعیت کنونی چشم امید داود میرباقری به دیگر سرمایه‌گذار متمول «ماه تی‌تی»‌یعنی حسین هدایتی است. حدود یک سال و اندی قبل خبری در رسانه‌ها منتشر شد که مالک کارخانه استیل آذین قصد دارد روی پروژه جدید میرباقری در شبکه نمایش خانگی سرمایه‌گذاری کند. میرباقری به دلیل هزینه بالای «ماه‌ تی‌تی» سراغ مینی سریال «دندون طلا» رفت و بالاخره توانست با جور شدن سرمایه، پروژه را یک ماه پیش کلید بزند. پیگیری هفت صبح از چند منبع قابل اعتماد نشان از آن دارد که سرمایه «ماه‌ تی‌تی» را هدایتی و تصویر گستر پاسارگاد تأمین می‌کنند. این سریال به دلیل تلفیق زمان حال و گذشته نیاز به ویژوال افکت‌های زیادی دارد و همین هزینه‌های تولید را به شدت بالا برده است. ضمن این که بازیگرانی چون لیلا حاتمی و مریلا زارعی بر هزینه‌های آن می‌افزایند. آیا هدایتی به تنهایی هزینه این پروژه گران میرباقری را متحمل می‌شود؟ *سرنوشت تصویر گستر پاسارگاد چه می‌شود؟ پرونده م.الف همچنان باز است اما اگر اتهامش ثابت شود و اموالش مصادره، سرنوشت موسسه تصویر گستر پاسارگاد به عنوان یکی از شرکت‌های مهم پخش چه می‌شود؟ امامی رایت«فروشنده»،‌ «محمد رسول الله(ص)» و «دراکولا» برای توزیع در شبکه خانگی را خریده و پیش از این مشخص شده بود مالکیت «ابد و یک روز» را در اختیار داشته، در «خوب، بد،‌جلف»‌ساخته پیمان قاسم خانی نیز سرمایه‌گذار بوده و 300 میلیون از سرمایه «کاناپه» اثر تازه کیانوش عیاری را نیز تأمین کرده بود. این اتفاقات در حالی رخ می‌دهد که برخی سایت‌ها مدعی شده‌اند سازمان سینمایی از پنج ماه پیش فعالیت امامی در مقام تهیه‌کننده آثار جدید متوقف کرده بوده است. شاید تنها روزنه امید برای فرجام خوش «شهرزاد» و «ماه تی‌تی»‌همین باشد که سازندگان با علم به وضعیت امامی سراغ تولید سریال‌شان رفته‌اند و حواس‌شان به تأمین مالی از کانالی غیر از امامی بوده‌اند. زیادی خوش بین هستیم ما؟!     منبع: هفت صبح

