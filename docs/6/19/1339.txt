فرو رفتن به «خواب زمستانی» در انتظار رخدادن معجزه
 گفت‌وگو با لیلی عاج؛ نویسنده و کارگردان نمایش «خواب زمستانی»؛   بخش سینما وتلویزیون تبیان 

«خواب زمستانی»، اجراهای عمومی خود را در سالن کوچک تالار مولوی آغاز کرده است. این نمایش در جشنواره تئاترشهر در رشته‌های بهترین متن، بهترین کارگردانی و بازیگری زن کاندایدا بوده است. در خلاصه داستان نمایش آمده است؛ «در شبانه‌روز چقدر؟ چند دقیقه؟ چندساعت؟ به بی‌پولی‌هاتون فکر می‌کنین؟ گاهی اون‌قدر گرفتارهای ما زیاد می‌شن که نفس آدم بند می‌آد. این‌جور وقت‌ها منتظر معجزه می‌شیم. آرزو می‌کنیم کاش می‌رفتیم خواب زمستانی.» نمایش «خواب زمستانی»، با بازی سارا رسول‌زاده، یلدا عباسی، کیمیا موسوی، نسرین درخشان‌زاده، روشنک شهبازی، فاطمه جعفرزاده و بهارک شهبازی، طراح لباس: طناز مظفری، طراح صحنه: لیلی عاج و علی پویاقاسمی، دستیار کارگردان: طناز مظفری، مدیرصحنه: علیرضا بلون، طراح بروشور و پوستر: فریده براتی، عکاس: البرز تیمورزاده، مدیر روابط عمومی: مریم رودبارانی، تبلیغات مجازی: امیر قالیچی، مجری طرح و مشاورهنری: کارگاه یه خط سفید از ۴ تا ۳۰ مهر روی صحنه است. با لیلی عاج درباره ساختار و شیوه اجرای نمایشش گفت‌وگویی انجام داده‌ایم.  درباره شکل‌گیری اجرای نمایش «خواب زمستانی» بگویید؟ نمایشنامه «خواب زمستانی» پایان‌نامه کارشناسی‌ارشد من است. موقعی که می‌خواهید متن را بنویسید موضوعات مختلفی در ذهن شکل می‌گیرد. یکی از این موارد که ذهن مرا درگیر کرده بود، مسائل اقتصادی است که چندسال گذشته همه مردم ما با آن درگیر بوده‌اند.  مهم نیست شما چه شغل یا درآمدی دارید. این تغییرات و مسائل اقتصادی هر روز تاثیرات خود را بر زندگی شما می‌گذارند. همه ما تجربیاتی در زندگی روزمره‌مان داریم، وقتی برای خرید جنسی می‌روید، ارقام مختلفی را می‌بینید که اصلا با درآمدهای مردم تناسبی ندارد. این موضوع که ساده به‌نظر می‌رسد، مانند حلقه‌های زنجیر به یکدیگر ارتباط دارند و بخش‌های دیگر زندگی اجتماعی را تحت تاثیر قرار می‌دهند. نمایش سه اپیزود است که تمام شخصیت‌های آن مشکلات اقتصادی دارند؛ افرادی که نمی‌توانند راهکاری برای حل مشکلاتشان پیدا کنند و آرزو می‌کنند به خواب زمستانی بروند تا زمانی‌که دوباره چشم باز کنند و همه‌چیز تغییر کرده و شرایط خوب‌تر شده باشد و انگاری یک معجزه رخ خواهد داد و همه‌چیز بد، مثل نداری، فقر و بیماری از بین رفته است.   براساس چه شرایطی نمایش را در سه اپیزود طراحی و اجرا کردید؟ برای استفاده از ساختارهای مختلف، کارگردان دلایل واقعی و غیرواقعی دارد. ما کارگردان‌ها تلاش می‌کنیم برای هرچیزی که خلق می‌کنیم مابه‌ازا و مسائلی را در نظر بگیریم و هر حسن و ضعفی که کارمان دارد را از ابتدا مدنظرقرار دهیم.  واقعیت ماجرا این است که من دوست‌داشتم کل نمایش همین اپیزود اول نمایش بود و آن را ادامه می‌دادم و زندگی سه خواهر را دنبال می‌کردم، اما ما محصول هنری به‌نام تئاتر تولید می‌کنیم. مثل هر کار دیگری که در حین تولید با چالش‌هایی روبه‌رو می‌شود. به همین دلیل ترجیح دادم متن را اپیزودیک بنویسم تا بتوانم با شرایطی که دراختیار دارم اجرای نمایشم مهیا شود. این شیوه اپیزودیک، تولید را برای من آسان‌تر می‌کند .  بنابراین کارگردانی هستید که براساس شرایط اجرا نمایشنامه می‌نویسید؟ بله، به این نتیجه رسیده‌ام از همان روز اولی که قلم به‌دست می‌گیرم و نوشتن را شروع می‌کنم به این فکر باشم که دکور نمایشم چگونه است و چقدر هزینه دارد. در کدام سالن ممکن است بتوانم اجرا بگیرم و مرتب باید در حین نوشتن به آینده فکر کرد. در چنین نمایش‌هایی که سبک‌وسیاق دانشگاهی دارد، بازیگر ستاره و اسپانسر و تهیه‌کننده ندارد. باید هرقدم را با حساب‌وکتاب و منطق برداشت. در ضمن باید توجه به کیفیت هنری اثر داشت و هم این‌که چگونه تولید را به سرانجام رساند.  تلخی در ساختار نمایش دیده می‌شود. ریشه این تلخی در چه مسائلی است؟ همان‌طوری که اشاره کردم، موقعی که می‌خواهید متنی را بنویسید از معلومات ذهنیتان استفاده می‌کنید و در حین نوشتن این بسته‌های فریزشده در ذهن می‌خواهند خودشان را مطرح کنند. به‌واسطه عملکرد دولت گذشته با چالش‌های اقتصادی متعددی روبه‌رو بودیم و هرچند شرایط روبه بهبود است اما همچنان به آن چیزی که انتظار داریم نرسیده‌ایم.  شش‌سال پیش، روزی تصمیم گرفتم لپ‌تاپی تهیه کنم و به مرکز خریدی مراجعه کردم و از چند مغازه قیمت‌ها را پرسیدم و دوباره گشتی زدم در سایر طبقات، اما ناگهان در عرض چند دقیقه قیمت‌ها افزایش پیدا کرد. این مسئله که در ظاهر چیز ساده‌ای است، برای خیلی‌ها که درآمد اندکی دارند، چالشزاست و می‌تواند در زندگیشان تلخی و شرایط سختی را به‌وجود بیاورد.  در نمایش هم تنها سرمایه پدر که از فروش کلید سازیش فراهم کرده و در بانکی سرمایه‌گذاری کرده ازبین می‌رود و خب این مسئله کل خانواده را تحت‌الشعاع قرار می‌دهد. در آن دوران تولید از رونق افتاده بود و اغلب به کارهای کاذب مثل خرید‌ و فروش سکه و ارز روی آورده بودند و نیروی مولد کار عملا بیکار شده بودند.  در اپیزود اول که زن نویسنده در خانه سه‌خواهر حضور شبحواری دارد. این ذهنیت در ذهن مخاطب به‌وجود می‌آید که شاید این آدم شبحوار مادر آن‌هاست که ناگهانی خانه را ترک کرده است؟ به هرحال وجود این برداشت‌ها درباره وضعیت نمایش خوب است و در ذهن مخاطب طرح سوال می‌کند .  زن نویسنده حلقه واسط سه بخش نمایش است؟ من علاقه داشتم سه اپیزود نمایش باهم درآمیختگی می‌داشت و مخاطب هر سه‌ اپیزود را همزمان در صحنه کنار هم می‌دید و زن نویسنده مثل یک روح سرگردان مدام در هر سه ‌اپیزود در رفت‌وآمد بود و با کات‌های نوری هربخش از هم تفکیک می‌شد. اما متاسفانه فضای کوچک سالن شماره دو مولوی چنین امکانی را به ما نداد و مجبور شدم خیلی از مسائلی را که علاقه داشتم در نمایش داشته باشم را حذف کنم. اگر سالن اصلی تالار مولوی در اختیار داشتم، می‌توانستم از این ذهنیاتم در طراحی ساختار نمایش استفاده کنم.  و تلاشتان این بود که از شیوه اجرای رئالیستی دور شوید؟  در این اجرا بازی بازیگران بسیار به چشم می‌آید. الهام شعبانی، بازی بسیار درخشانی دارد اما وجه تصویری آن‌هم باید تقویت شود چراکه ما نمی‌خواهیم تنها کار رئالیستی صرف اجرا کنیم و شبیه کار رادیویی شود. تلاش کردیم شیوه اجرایی در هر اپیزود تفاوت داشته باشد، به‌عنوان مثال در یک اپیزود رئالیستی و در اپیزود بعد به سمت فضای ذهنی‌تری می‌رویم.  «خواب زمستانی» را نمایشی زنانه می‌دانید؟  با وجود این‌که تمامی کاراکترها زن هستند، اما نگاه من به هیچ‌عنوان زنانه نیست؛ معتقدم در مورد چیزی می‌توان نوشت که آن را می‌شناسید، شاید مشکل زنی که در مترو دستفروشی می‌کند و درگیر معظلاتی می‌شود برای من قابل لمس‌تر است.
          منبع: خبرگزاری صبا 

