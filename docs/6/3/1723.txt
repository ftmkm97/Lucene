محرومیت از روایات اهل بیت(ع)، ریشه مشکلات جهان اسلام است
 دبیر کل مجمع جهانی تقریب تأکید کرد:این که جریان هایی به شکل عظیم در جهان اسلام راه افتاده و تنها به کشتار و قتل بپردازد، آیا ریشه در عدم شناخت معارف اهل بیت(ع) که تشریح کننده روایات حضرت محمد(ص) است،ندارد؟ بخش تاریخ و سیره معصومین تبیان   &nbsp;آیت الله "محسن اراکی" دبیرکل مجمع جهانی تقریب مذاهب اسلامی&nbsp; در مراسم رونمایی از موسوعه نفیس «السنه النبویه فی مصادر المذاهب الاسلامیه» بیان کرد: خدا را شاکریم که یکی از گام های بزرگ عرصه تقریب که تدوین و نشر موسوعه است به عرصه ظهور رسید و از تمام افراد به ویژه آیت الله تسخیری و آقایان مبلغی، مختاری و حسینی که در نشر و تولید سهم داشتند تشکر می کنیم. وی افزود: امیدواریم مجمع توانسته باشد یکی از آرزوهای امام راحل، رهبر معظم انقلاب و مراجع تقلید به ویژه آیت الله العظمی بروجردی که از بنیانگذاران تقریب است، را به منصه ظهور برساند و آن چه هست پرتوی از عنایات مراجع معظم تقلید است. آیت الله اراکی با تأکید بر این که لازم است از نظر علمی تنقیح شود که روایات اهل بیت(ع) همان روایات رسول خدا است، تصریح کرد: باید احادیث ائمه اطهار(ع) را از انزوا بیرون آوریم و جای تأسف دارد که در جامعه اسلامی از این روایات بهره گرفته نشود. دبیر کل مجمع جهانی تقریب با تأکید بر این که جامعه اسلامی خود را از بخش عظیمی از روایات اهل بیت(ع)محروم کرده و بیشتر مشکلات جهان اسلام نیز ریشه در این موضوع دارد، بیان کرد: این که جریان های به شکل عظیم در جهان اسلام راه افتاده و تنها به کشتار و قتل بپردازد، آیا ریشه در عدم شناخت معارف اهل بیت(ع) که تشریح کننده روایات حضرت محمد(ص) است، ندارد؟ وی تأکید کرد: این که هزاران و ده ها هزار نفر با پشتیبانی برخی از اصحاب منبر و مدعی علم روششان کشتار و قتل باشد، حاکی از آن نیست که در جهان اسلام دارای کمبود در زمینه منابع داریم! این نشان می دهد که حضور معارف و روایات اهل بیت(ع) و نبی اکرم (ص) در جامعه اسلامی به صورت ضعیف بلکه منزوی شده است. آیت الله اراکی یکی از اهداف تدوین موسوعه «السنه النبویه فی مصادر المذاهب الاسلامیه» را بیرون آوردن احادیث اهل بیت از انزوا در جوامع اسلامی بیان کرد و گفت: متأسفانه کتاب نهج البلاغه نیز در میان اهل سنت غریب به تمام معنا است. حتی برخی از وجود کتابی به نام نهج البلاغه و صحیفه سجادیه اطلاع ندارند. وی افزود: بیشتر مشکلات جامعه اسلامی در سطح کلان نیز به سبب عدم شناخت از روایات و معارف اهل بیت(ع) است که باید از طریق احادیث مشترک آن ها را در جامعه اسلامی بیان کنیم و این بهترین راه است، چون بدین وسیله قوت احادیث ائمه اطهار(ع) نیز مشخص می شود. دبیرکل مجمع جهانی تقریب مذاهب اسلامی، در پایان تصریح کرد: امیدواریم این مسیر ادامه یابد و محققان حوزه بر آن چه انجام شده بیافزایند و این آغاز راه است.    منبع : 
خبرگزاری تقریب(تنا)
