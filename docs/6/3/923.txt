چرا دین؟ چرا اسلام؟ چرا تشیع؟
 کتاب «چرا دین؟ چرا اسلام؟ چرا تشیع؟» به چاپ هفتم رسید. بخش کتاب و کتابخوانی تبیان
&nbsp;   &nbsp; &nbsp;کتاب «چرا دین؟ چرا اسلام؟ چرا تشیع؟»، بخشی از بنیادی ترین پرسش های فلسفه دین، کلام و دین شناسی تطبیقی را با نگاهی نو، اما در نهایت ایجاز و اختصار بازگو می کند. در این کتاب، ابتدا راز دین گرایی بشر و میزان نفوذ آن در نهاد انسان و کارکردهای جهانی دین کاویده شده و نیم نگاهی به نقش دین در عصر حاضر نیز شده است. در بخش دوم به راز انحصار حقانیت در یک دین و نفی پلورالیسم دینی اشاره شده، سپس ملاکهای دین برتر مورد بررسی قرار گرفته است. در بخش سوم مقایسه فشرده ای بین یهودیت، مسیحیت، آیین زردشتی و اسلام برقرار شده و امتیازات اسلام بر دیگر ادیان تبیین شده است. پایان بخش این کتاب، بحثی درباره چرایی تشیع است. در این قسمت ابتدا معیارهای اسلام ناب و سنجه های حقانیت مذاهب درون اسلامی بررسی و سپس امتیازات تشیع، نمایان شده است. در مقدمه کتاب آمده است: «اساسی ترین پرسش انسان درباره دین این است که دین چه فایده و لزومی دارد؟ چرا باید دیندار بود؟ رابطه دین و انسان چگونه رابطه ای است؟ آیا زندگی بدون دین امکان پذیر است و در این صورت، دینی زیستن بهتر است یا زندگی منهای دین؟ پس از روشن شدن چرایی و ضرورت دین این سوال پدید می آید که آیا می توان به هر دینی پای بند بود؟ آیا همه ادیان با هم برابرند و گزینش هر دینی کاملاً شخصی و سلیقه ای است؟ یا در میان ادیان موجود حق و باطل، نیک و بد یا خوب و خوب تر وجود دارد و به حکم خرد باید برترین را برگزید؟ در گام سوم، برای یک مسلمان یا کسی که به اسلام دعوت می شود این سوال پدید می آید که آیا دین برتر همان اسلام است؟ کدامین دلیل پشتیبان این مدعاست و چگونه می توان آن را با سنجه های عقلی آزمود؟ در نهایت این سوال خودنمایی می کند که در جهان اسلام نیز فرقه های مختلفی پدید آمده اند. آیا باید یکی از آنها را برگزید؟ اگر چنین است چگونه می توان فرقه حق و راستین را باز شناخت و به کدامین دلیل، آن مذهب حق، "تشیع" است؟ این ها پرسش هایی اند که مولف کتاب درصدد بر آمده برای آنها پاسخی ارائه دهد. «چرا دین؟ چرا اسلام؟ چرا تشیع؟» در 164 صفحه، تیراژ 2000 نسخه، با قیمت 7000 تومان توسط دفتر نشر معارف منتشر شده است. این نویسنده و پژوهشگر علوم اسلامی علاوه بر این کتاب، چندین جلد از مجموعه پرسشها و پاسخهای دانشجویی مانند «دین شناسی»، «راز آفرینش»، «دین، سیاست، ولایت فقیه و جمهوری اسلامی»، «حکومت دینی» و «قرآن شناسی، دین پژوهی و حکومت دینی» را نگاشته است که به همت اداره پرسش و پاسخ معاونت آموزش و تبلیغ نهاد نمایندگی مقام معظم رهبری در دانشگاهها و با همکاری دفتر نشر معارف روانه بازارکتاب شده است.    منبع: حلقه وصل
