رمان دیگری از نویسنده «من پیش از تو»
 تازه ترین رمان جوجو مویز با عنوان «یک به علاوه یک» از سوی نشر آموت منتشر شد. بخش کتاب و کتابخوانی تبیان &nbsp;   &nbsp; همزمان با هفدهمین تجدید چاپ از رمان «من پیش از تو» نوشته جوجو مویز که در ایران با ترجمه مریم مفتاحی از سوی نشر آموت منتشر شده است، این مترجم و ناشر ترجمه تازه ترین رمان از مویز را با عنوان «یک به علاوه یک» روانه بازار کتاب کردند. مریم مفتاحی در گفتگو با خبرنگار مهر درباره این رمان عنوان کرد: این رمان در فهرست پرفروش های نیویورک تایمز قرار دارد. جوجو مویز در این رمان همچون سایر رمان هایشان&nbsp; به یک سری مسائل انسانی و اجتماعی پرداخته و با نگاهی واقع بینانه رفتارها و واکنش های انسان ها را در موقعیت های نامطلوب و مطلوب زندگی دستمایه قرار داده و رمانی از آن بیرون کشیده که باز هم مثل بقیه رمان هایشان پیامی در آن نهفته است. وی ادامه داد: بعضی رمان ها بیش از 10 کتاب روانشناسی و خودشناسی می توانند به افراد کمک کنند خود را بیابند. معجزه خانم مویز و هنرش در این است که در این رمان نیز مثل دو رمان «من پیش از تو» و «پس از تو» با ادبیاتی بدور از هرگونه پیچیدگی موفق می شود رمانی ارائه کند که تأثیرگذار باشد و خواننده را به تفکر وادارد. به گفته مفتاحی زبان خانم مویز در این کتاب نیز ساده و شفاف و لطیف است و در این رمان نیز مثل همیشه صمیمی می نویسد و همین صمیمیت است که به دل خواننده می نشیند. وی ادامه داد: خانم مویز در رمان «یک بعلاوه یک» از زن جوانی می نویسد که در جامعه تنها رها شده و باید زندگی دختر نابغه ریاضی و پسرش را که به فرزندی پذیرفته اداره کند، این زن همیشه به فرزندانش گفته که باید درستکار باشند و خلاف نکنند، اما آیا می توان در این دنیای سراسر آشوب به اخلاقیات پایبند بود؟ یادآوری می شود این رمان را نشر آموت به تازگی روانه بازار کتاب کرده است. رمان دیگر این نویسنده؛ «من پیش از تو» نیز در تابستان سال جاری رتبه پرفروش ترین کتاب طرح تابستانه کتاب را به دست آورده است.
   منبع: مهر
