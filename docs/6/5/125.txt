هیچ چیز مثل اول نیست
 نگاهی به&nbsp;مجموعه داستان «همه چیز مثل اول است» بحش کتاب و کتابخوانی تبیان &nbsp;   
مجموعه داستان «همه چیز مثل اول است» خانم اعظم عظیمی توسط انتشارات شهرستان ادب منتشر شده و کتابی است برای نشان دادن تعدادی از بزرگ ترین بن بست های زندگی امروز ما ایرانیان، به ویژه زنان ایرانی. نویسنده سعی می کند به طرق مختلف، شکاف های بزرگی که زندگی ما ایرانیان را به بن بست می کشاند نشان دهد و از مواضع گوناگون با زبان های مختلف بیانش کند. اولین آنها نگاه موجود فلسفی ماست. نویسنده در چند جا به صراحت پای مباحث فلسفی را به میان می آورد. او می خواهد از سنگینی دنیای مفاهیم خارج شود و از طریق کلماتی چون «روح» و «توحید» و نظایر آن که بیشتر رنگ و بوی عرفانی دارند، جهانی نو بیافریند.&nbsp; می توان ادعا کرد که نویسنده می خواهد از تفکر ماهیت اندیش فلسفه خودی که تمام نگاه ما را پر کرده است، به نوعی وجودشناسی رها از قید تعیین تکلیف های پیشینی برسد. به جای تکیه بر قدرت مفاهیم برای فهم زندگی و هدف، به دنبال معنی کردن کلمات از طریق مواجهه درونی و ذاتی با زندگی است. دوست دارد به هر نحو که شده، راهی برای زیر و رو کردن فلسفه خودی بیابد تا «امر واقع» و «وجود» داور دنیای کلمات و «ماهیت» باشد نه بالژس. اما در عین حال نومیدانه می گوید: «ما برای اگزیست غربی معادل نداریم.» یعنی فلسفه ما راهی به سوی پاسخ ندارد. نومید از فلسفه، امیدوار به هنر
پس سعی می کند راه چاره را از طریق ورود هنر به دنیای ادراکات پیدا کند. هنری که نمی تواند به امر واقعی و جزئی بی تفاوت باشد؛ اگر هنوز هنر باشد و زیر سایه تبلیغ له نشده باشد. هنری که سایه سنگین پیام را برفراز سرش حس نکند، می تواند دست تفکر را هم بگیرد و از قفس تنگ مفاهیم، به دنیای واقعی مادی و معنوی ببرد. مهم تر از آن دو، نویسنده به دنبال دینی واقعی و انسانی می گردد که در دایره احکام فلسفی و فقهی گیر نکرده باشد. دینی که انسان را درک کند و نیازهایش را بشناسد. دینی که برای کنش مسوولانه انسان ارزش قائل شود و غایت و سعادت را صرفاً در جهان گزاره های ثابت پی نگیرد. مساله زنان
او در اکثر داستان ها، از روایت رسمی دین فرار می کند و به دنبال روایتی از دین می گردد که به همان اندازه آسمانی بودن، زمینی هم باشد و حتی می توان در برخی داستان ها چنین ادعایی را مطرح کرد که تا دینی زمینی نباشد، آسمانی هم نخواهد بود. پی دینی می گردد که صرفاً بیرون انسان نایستد و حکم نکند، بلکه به قلب راه پیدا کند و از درون هدایتگر شود و همه این بن بست ها را در وجود زنانی درس خوانده نشان می دهد. زن ایرانی او بین چندین و چند دیوار گیر کرده است. زنی که نه فشارهای دنیای جدید را دوست دارد و نه می تواند جمود و رکود دنیای قدیم را تحمل کند. زنی که هم به دنبال کسب علم و اثر اجتماعی است و هم نمی تواند فارغ از مسأله اساسی هویت، فقط در پی تقلید ظاهری کارهای دنیای جدید باشد. نه سنت گراست نه تجددخواه. بلکه برای یافتن پاسخ های بنیادین زندگی، بین این 2 قطب در حرکت است. عنصری به نام تعلیق
شاید مهم ترین عنصر داستان های «همه چیز مثل اول است» خانم اعظم عظیمی، تعلیق باشد. تعلیقی نه از جنس «چه می شود؟» بلکه متکی بر سوال درونی «پس چه؟» مخاطب از خودش. چه کشمکش ها در سراسر قصه ها از جمله اول تا به انتها، جاری اند یا به عبارت بهتر، کشمکش ها تارهای رشته دراز تعلیق در داستان اند که عناصر دیگر را محکم به هم وصل کرده است. این اتصال ها در زمینه پیرنگی قوی، هر جزء داستان را در منظومه ای کلی از عناصر و مفاهیم قرار داده است. به صورتی که بی درد سر می شود مسائل داستان های این مجموعه را ذیل عنوانی کلی قرار داد و نویسنده را در هر جلوه، درگیر با یک موضوع دید و همین خصلت کتاب را به تمام معنی کلمه، به «مجموعه»ای از داستان های کوتاه مرتبط و متصل با هم تبدیل کرده است. تعلیق در این مجموعه عنصری جدی است نه به خاطر تسلسل ماجراها، بلکه به علت مسأله ذاتی پرکشمکشی که افقی برای رفع آن (حداقل در زمانی کوتاه) در پیش نیست. نویسنده بر مسائلی دست گذاشته که گشودن گره آنها کار یک نفر و دو نفر نیست و به حرکت یک ملت در موقفی تمدنی باز می گردد.    منبع: صبح نو
