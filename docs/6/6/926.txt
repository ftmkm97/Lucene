روزی تو خواهی آمد
 اثر جدید پرویز دوائی به کتابفروشی ها آمد. بخش کتاب و کتابخوانی تبیان &nbsp;   &nbsp;«روزی تو خواهی آمد» سومین دفتر از مجموعه ی «نامه هایی از پراگ» است. پرویز دوائی، نویسنده، در نامه های خود از غربت، از هنر و فرهنگ و تاریخ ایران و اروپا می گوید و در میان روایت های داستان گونه وگاه شعرگونه ی خود، از رویدادهایی در گذشته های نه چندان دور می نویسد؛ رویدادهایی اغلب شخصی و در مواردی اجتماعی و تاریخی که خود شاهد زنده ی آن هاست. این نامه ها، همچون اغلب نوشته های دوائی، رنگی از سینما و نوستالژی تهرانِ دهه های 20 - 40 را دارد که بسیار خواندنی است. نثر زیبای دوائی در این کتاب، بی تردید یکی از نمونه های معاصر نثر ساده و دلپذیر و در عین حال درخشان فارسی است. در سطرهایی از کتاب می خوانیم: &nbsp;«این فیلم «علی بابا و چهل دزد» را بنده الآنکه (در ته عمر) بهش فکر می کنم با یک تکان لذّت بخشی متوجه می شوم که حتی قبل از دیدنش انگار با آن آشنایی داشتم یا آمادة پذیرشش بودم. درست مثل موردی که گفت: «... که هنوز من نبودم که تو در دلم نشستی»... ... صخره می رود کنار و دهانة غار باز می شود و از آنچهل سوار به بیرون می تازند و رئیسشان یک چیزی می گوید، یک وردی می خواند که صخره باز به هم می آید و دهانة غار بسته می شود و سوارها می روند و دور می شوند و بعدش پسره از مخفیگاهش در می آید و همان ورد را می خواند یا ورد دیگری را که صخره باز می شود، که پردة سینما با صدای خش خشی به کنار می رود، پسره می رود تو و این جا غار نیمه تاریکی است، تالار نیمه تاریکی است که دورتا دور چه همه رنگ های قشنگ پُرجلا گسترده اند، چه همه جواهر سبز و سرخ و زرد و آبی درخشان، چه غنایی از سکه های طلا، چه قالیچه های فاخر و چشم نوازی (در مقابل رنگ های خاکی بیابان برهوت، در مقابل رنگ های دیوارهای کاه گلی سر راه)، چه پارچه های زربفتی، همه از جنس «حُلّه های تنیده ز دل، بافته ز جان» از نوع آن «پرده های رویایی که (به قول کسی) با دست های پریان بافته شده...» (و این همه در یک روایت تصویری سریع و سرراست و بدون پشتک و وارو و در هر لحظه گویا و رسا، درست مثل روایت های نقّالی در کار قصه گویی فوق العاده جذابی، طی فقط ده یا دوازده دقیقه از زمان سینمایی.) ... می رود بچه توی این غار و نور اندک آن تالار و رنگ های فریبنده اش به او پناه می دهند، و در گوشه ای برای کام تشنة او خمرة آبی هست (مثل بشکه های آبی که برای نذر سر راه عابرها می گذاشتند) و بنده، آقای عزیز من، دیگر از این غار بیرون نیامدم، و هنوز که هنوز است در این تالار نیمه تاریک و خوش رنگ و نور مانده ام... «عقلا» ی قوم هم هر چه خواستند بگویند!» &nbsp;«روزی تو خواهی آمد» نوشته پرویز دوائی در قطع رقعی و 168 صفحه، به قیمت12000 تومان منتشر شده است. از مجموعه ی «نامه هایی از پراگ» پیش تر دو کتابِ «درخت ارغوان» و «به خاطر باران» منتشر شده بود.    منبع: ایلنا
