پاسداشت شاعر انقلاب
 آیین پاسداشت سیدعلی موسوی&nbsp; گرمارودی در بیست و هشتمین شب شاعر با حضور چهره های هنری، ادبی و فرهنگی کشور برگزار شد. فرآوری: راحله خلیلی - بخش ادبیات تبیان &nbsp;   &nbsp; &nbsp;در این مراسم که در نخلستان سازمان اوج برگزار شد در ابتدا حجت الاسلام والمسلمین محمدعلی مهدوی راد، موسوی گرمارودی را یکی از "عزیزترین خردمندان روزگار" توصیف کرد و گفت: به عقیده من استاد موسوی&nbsp; گرمارودی «ذوالایدی» است؛ به این معنا که در حوزه های مختلف ادبی، علمی، و خلق وخو و شخصیت توانمندی های خاصی دارد. استاد دانشگاه تهران ادامه داد: در تاریخ اسلام شاهد عنایت رسول مکرم اسلام و اهل بیت علیهم السلام به مقوله شعر بوده ایم، و این موضوع در تاریخ ائمه اطهار (ع) در خصوص شعرهایی که در مسیر اهل بیت گفته شده اند قابل مشاهده است. مهدوی راد افزود: در جلسه ای که در محضر رهبر انقلاب بودیم، ایشان تاکید کردند که هر مکتبی بتواند در قالب هنر جلوه کند ماندگار خواهد شد و کسی نمی تواند آن را از تاریخ حذف کند. بنده هم می گویم کسی که توانسته شعرهایی نظیر «ساقی حق»، «دخت علی را نتوان دست بست»، «خاستگاه نور» و... را بگوید، هیچ گاه از تاریخ حذف نخواهد شد. &nbsp; بیان مفاهیم دینی با زبان روز  غلامعلی حداد عادل رئیس فرهنگستان زبان و ادب فارسی با اشاره به نیم قرن سابقه آشنایی اش با موسوی گرمارودی گفت: وقتی سال 42 ایشان به تهران آمد و در مدرسه علوی معلم شد من تازه از این مدرسه فارغ التحصیل شده بودم اما با مدرسه مرتبط بودم و از همان زمان پای شعرخوانی او می نشستیم و رفاقت می کردیم. در این فاصله 15 ساله در مناسبت های مختلف ارتباطات ما برقرار بود. به خاطر دارم در شبی که شعر او درباره بعثت جایزه را در سال 1346 در حسینیه ارشاد دریافت کرد من در آن جلسه بودم و سال 57 هم در مراسم شعرخوانی اش در 10 شب شعر سفارت آلمان در تهران حضور داشتم. حداد عادل در ادامه با اشاره به خاطره حضورش در تهران در سال 1347 افزود: وقتی که در آن سال به اجبار از دانشگاه شیراز رانده شدم و بیکار آقای گرمارودی تازه به زندان رفته بودند. قبل از آن ایشان در موسسه راه حق قم مسئول ویراستاری جزوه های این موسسه بود. بعد از اینکه به زندان افتادند بواسطه آقای کمال خرازی برادر آیت الله سید محسن خرازی که از ارکان این موسسه بود این کار بر زمین مانده را من بر عهده گرفتم. جدای از این من با آقای گرمارودی در جلسات شرح مبسوط منظومه شهید مطهری نیز همراه بودیم. ویژگی مهم گرمارودی استفاده از توان علمی و قریحه شاعری در راه ترویج مکتب اهل بیت و پاسداشت ارزش های اخلاقی و نظام اسلامی است.  وی ادامه داد: آقای گرمارودی معلم های خوبی داشتند و شاگرد اولین دوره دبیرستان دین و دانش بود که شهید بهشتی پایه گذاری کرد. در مشهد هم از محضر ادیب نیشابوری بهره برده است. جدای از آن از کودکی نیز قریحه ادبی داشته است. به باور من این تربیت در کنار تجربه حضور در تهران و تحصیل در دانشکده حقوق و در نهایت کسب دکتری زبان فارسی زیر نظر مرحوم دکتر شهیدی از ایشان یک درخت برومند ریشه دار در فرهنگ اسلامی&nbsp; ? ایرانی ساخت که ریشه در اعماق تاریخ، ادب، دین، عرفان و معنویت دارد و شاخ و برگش گسترده است. رئیس فرهنگستان زبان و ادب فارسی در ادامه با اشاره به زبان و سبک نوشتاری ویژه موسوی گرمارودی به نقش او به عنوان یک شاعر آئینی در سالهای پیش از انقلاب اشاره کرد و افزود: زمانی که در سال 53 من به دانشگاه تهران رفتم فضای سیاسی، اجتماعی و ادبی آن با اعتقادات ما همسو نبود و شعر هم در دست شاعران متدین نبود تحولی که از مشروطه در شعر آغاز شده بود و با نیما به اوج رسیده بود زبان و قالب آن را عوض کرده بود و تلقی هم همین بود که مذهبی ها اگر شعر هم بگویند همان کلیشه های تکراری دوره قاجار را بیان می کنند و شعر امروز ربطی به اعتقاد دینی ندارد. به همین خاطر تمامی مجلات روشنفکری جلسات شعرخوانی و ... میدان جلوه و حضور شاعرانی بود که یا مارکسیست و کمونیست بودند یا غربگرا. در چنین فضایی اگر شاعری پیدا می شد که با زبان روز مفاهیم دینی را می گفت ارزش بسیاری بود. آقای گرمارودی از معدود چنین شاعرانی بود. &nbsp;   &nbsp; پیام آیت الله سبحانی در ادامه این مراسم پیام آیت الله سبحانی توسط نماینده دفتر او برای موسوی&nbsp; گرمارودی خوانده شد، در این پیام آمده است: تردیدی نیست که هیچ آیین و مسلکی به اندازه اسلام مردم را به دانش اندوزی دعوت نکرده است و همین نکته یکی از بهترین&nbsp; نشانه های حقانیت آن است. چه بسیار روشن است که متولیان مکاتب دروغین همواره در پی آنند که از جهل مردم سود برند و نان نادانی مردم خورند و همیشه نگرانند مبادا کسانی را که چنان بردگان به زیر سلطه خویش کشیده اند از سرچشمه زلال معرفت سیراب شوند و بندهای بردگی را که سایه تاریک جهل علت اصلی آن است بگسلند. همان گونه که دانش را در این مکتب ارج و قرب است از دانشمند و شاعر و راهنمای فکر و اندیشه مردم نیز بهترین تجلیل ها و تمجیدها شده است که این همه بی حکمت و علت نیست زیرا اکثر و یا همه گرفتاری ها و سیه روزی ها و بدبختی های جوامع بشری ریشه در جهل و بی دینی مردم دارد و آنچه مایه سعادت آدمی است در دو کلمه کوتاه نهفته است؛ دانش و دیانت. تکریم و بزرگداشت شاعران و عالمان راه های گوناگون و مصداق های فراوان دارد و یکی از بهترین آن ها تکریم آن ها در زمان حیات خود آنان است. یکی از این عالمان و شاعران که این جلسه به نام و برای تکریم او برگزار شده جناب آقای موسوی گرمارودی شاعر آیینی بلندآوازه و مترجم قرآن کریم، صحیفه سجادیه و اخیراً نهج البلاغه هستند. استاد موسوی گرمارودی «ذوالایدی» است؛ به این معنا که در حوزه های مختلف ادبی، علمی، و خلق وخو و شخصیت توانمندی های خاصی دارد. ویژگی مهم ایشان استفاده از توان علمی و قریحه شاعری در راه ترویج مکتب اهل بیت و پاسداشت ارزش های اخلاقی و نظام اسلامی است. ترکیب بند عاشورایی و شعر بلند این شاعر خوش قریحه درباره زینب کبری (ع) از اشعاری است که تا ابد بر تارک شعر فارسی می درخشد؛ نیز قصیده قرای ایشان در وصف معلم امت شیخ مفید در بیش از 20 سال پیش از قصیده های فراموش نشدنی است. &nbsp; شعر موسوی گرمارودی افتخار زبان فارسی و مسلمانان است در ادامه این مراسم آیت الله حسینی جلالی تواضع، ادب، نفوذ کلام و علم حوزوی را از وجوه بارز موسوی گرمارودی شمرد و ادامه داد: شعر در همه فرهنگ ها اثر خاصی دارد و به مراتب موثرتر از نثر است. اشعار جناب موسوی گرمارودی هم افتخاری برای زبان فارسی و مسلمانان به حساب می آید زیرا بسیاری از آثار او مربوط به اهل بیت (ع) است و امیدوارم کارهای ایشان مورد قبول اهل بیت (ع) واقع شود. &nbsp; تمجید از ترجمه نهج البلاغه توسط موسوی&nbsp; گرمارودی بهاءالدین خرمشاهی که از دیگر حاضران در شب شاعر بیست و هشتم بود، دوستی با موسوی گرمارودی را 40 ساله دانست و گفت: ما از حدود 40 سال پیش تا کنون با موسوی&nbsp; گرمارودی دوست هستیم و ارتباط مان مربوط به امروز و دیروز نیست. ارادت به ایشان با مجله نگین آغاز شد که شخصیت متفاوت ایشان را از قلم شان شناختم. خرمشاهی پس از خواندن دو شعر درباره موسوی&nbsp; گرمارودی، درباره آثار او گفت: سالها بود که مشتاق خواندن نهج البلاغه بودم و اکنون خوشحال هستم که بعد از 50 سال انتظار نهج البلاغه را به فصیح ترین و بلیغ ترین و شیواترین ترجمه آن به قلم استاد موسوی گرمارودی خواندم. &nbsp; خاطره مهدی چمران همچنین مهدی چمران رئیس شورای شهر تهران نیز در سخنانی به ذکر خاطره ای از موسوی گرمارودی پرداخت و گفت: من اولین بار ایشان را در مسجد هدایت دیدم. شب جمعه ای بود و جلسه تفسیر مرحوم طالقانی. آقای گرمارودی شعری درباره فلسطین خواندند که مورد تشویق همه قرار گرفت و همان هم باعث آشنایی ما شد. بعد از انقلاب هم به خاطر دارم که صبح جمعه ای به دعوت از شهید چمران به نخست وزیری آمد. یکی از معدود ژس هایی که من با برادرم دارم مربوط به همان دیدار است که ایشان از ما گرفت. خاطرم هست در اولین روز تیرماه 60 نیز که همزمان با شهادت برادرم بود شعری سرود که در روزنامه ها منتشر شد. &nbsp; در این مراسم که به همت سازمان رسانه ای و فرهنگی اوج برگزار شده بود حجت الاسلام والسلمین سیدمحمود دعایی رییس موسسه مطبوعاتی اطلاعات، مهدی چمران عضو شورای شهر و حجت الاسلام جواد شهرستانی مدیر موسسه آل البیت نیز از دوستی خود با گرمارودی و نقش وی در ادبیات و فرهنگ معاصر ایرانی سخن گفتند .
در پایان مراسم هدایایی از سوی علی لاریجانی رییس مجلس شورای اسلامی، علیرضا قزوه رییس مرکز آفرینش های هنری حوزه هنری و از سوی حوزه، جواد محقق از سوی بنیاد شعر و ادبیات داستانی ایرانیان، حجت الاسلام والمسلمین دعایی و موسسه رسانه ای و فرهنگی اوج به موسوی گرمارودی تقدیم شد.
محسن مومنی شریف، رییس حوزه هنری، فاضل نظری، مرتضی امیری اسفندقه، بیژن ارژن شعرای معاصر نیز حضور داشتند.
موسوی گرمارودی (1320) دانش آموخته دکتری رشته زبان و ادبیات فارسی و صاحب آثاری چون ترجمه قرآن مجید، نهج البلاغه، صحیفه سجادیه و کتاب های شعری چون در سایه سار نخل ولایت و باران اخم است که رایزنی فرهنگی سفارت ایران در تاجیکستان نیز در کارنامه او دیده می شود.
بیست و هشتمین شب شاعر شامگاه یکشنبه 4 مهر در نخلستان موسسه فرهنگی و رسانه ای اوج در تجلیل از گرمارودی در حالی برگزار شد که پیش از او از محمدحسین جعفریان، ناصر فیض و بیژن ارژن تقدیر شده بودند.    منابع: 
مهر 
ایرنا 
ایسنا
