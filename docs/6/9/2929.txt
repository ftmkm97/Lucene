برگزیدگان جشنواره «چهلچراغ» معرفی شدند
 برگزاری اختتامیه نخستین دوره از جشنواره فیلم و عکس چهل چراغ با حضور سینماگران و اهالی رسانه در تالار وحدت همراه با تجلیل از احمد رضا درویش کارگردان فیلم سینمایی «رستاخیز» آغاز شد.  بخش سینما و تلویزیون تبیان    اختتامیه نخستین دوره از جشنواره فیلم و عکس چهل چراغ با حضور سینماگران و اهالی رسانه در تالار وحدت شامگاه 28 شهریور ماه آغاز شد.&nbsp; در ابتدای مراسم حسین یاری به عنوان سخنگوی جشنواره مردمی فیلم و عکس چهل‌چراغ گزارشی از اهداف این جشنواره و بخش‌های مختلف آن ارایه کرد. در این مراسم ابراهیم حاتمی کیا، احمد مسجدجامعی، محسن مومنی شریف و رضا پورحسین برای تجلیل از احمدرضا درویش به روی صحنه آمدند که ابراهیم حاتمی‌کیا طی سخنانی گفت: درویش فیلمسازی است که وقتی پلان به پلان فیلم‌هایش را می‌بینم متوجه می‌شوم که من قدرت ساخت آن را ندارم. مانند زنده یاد رسول ملاقلی‌پور او هم این چنین بود و با قدرت فیلم می‌ساخت. حاتمی‌کیا در ادامه افزود: می‌خواهم از درویش شکایت کنم که چرا آنقدر ما را منتظر می‌گذارد و متوقف می‌شود. خیلی‌ها مثل من هستند و دوست دارند درویش دوباره فیلم بسازد و خاطره بسازد. به او هم در خلوت گفته‌ام در مورد رستاخیز اما امیدوارم این مشکل حل شود. *حاتمی‌کیا دیده‌بان سینمای ایران است در ادامه مراسم احمدرضا درویش بعد از دریافت هدایای خود طی سخنانی گفت: خدا را شکر می‌کنم که چند صباحی از عمر خود را در محضر سیدالشهدا گذراندم. جشنواره چهل‌چراغ حرکت مثبتی بود که اتفاق افتاد. جشنواره مقاومت هم پیش رو است هر دو رویداد بزرگ هستند و به نظرم در استراتژی فرهنگی ما نقش خواهند داشت. توصیه می‌کنم استوار بایستند و به مسیر خود ادامه دهند و شبکه اینترنتی چهل‌چراغ و مقاومت را راه‌اندازی کنند.

وی در ادامه درباره افرادی که به روی صحنه هدایای او را تقدیم کردند صحبت‌های کوتاهی کرد و در مورد ابراهیم حاتمی‌کیا گفت: چهل و سه سال است که یکدیگر را می‌شناسیم. در دوره دبیرستان من شاگرد شلوغی بودم که انتهای کلاس می‌نشستم و او شاگرد با هوش، با ذکاوت و آرامی بود که در جلوی کلاس می‌نشست. من هنوزم شلوغم و او همچنان باهوش و با ذکاوت. وی در ادامه افزود: حاتمی‌کیا همواره برای من الگو بود چه در زمان انقلاب و چه حالا. با او اشک‌ها ریختم و تبسم‌ها کرده‌ام. همیشه نسبت به سکوت و عصبانیتش و هر عمل او در سینما به من احساس خاصی منتقل شده است. این احساس به مخاطبان او هم انتقال یافته است. حاتمی‌کیا دیده‌بان سینمای ایران است. *رستاخیز شناسنامه من است/بدون شناسنامه نمی‌توانم فیلم بسازم کارگردان فیلم سینمایی «سرزمین خورشید» همچنین با اشاره به ادامه مسیر فیلم‌سازی‌اش گفت: «رستاخیر» یک هدیه کوچک و یک قطره از اقیانوس عشق و معرفت سیدالشهدا(ع) است. افتخار می‌کنم که بخش مهمی از زندگی هنری‌ام را با زندگی امام حسین(ع) سپری کرده‌ام. وی در پایان گفت: در اتفاقاتی که بر «رستاخیز» گذشت چیزی جز زیبایی، تجربه و عبرت ندیدم. ابراهیم عزیزم رستاخیز شناسنامه من است. وقتی شناسنامه من را گرفته‌اند نمی‌توانم فیلم بسازم. رستاخیز هویت من است، جان و روح من است. امیدوارم که شناسنامه من را به رسمیت بشناسند. هدایای خود را نیز به آستان مبارک حضرت قمر بنی هاشم(س) اهدا می‌کنم. *برگزیدگان بخش انیمیشن بنا به این گزارش در بخش بهترین دستاورد فنی و هنری توسط داوران اثری شایسته تقدیر انتخاب نشد. دیپلم افتخار بهترین فیلمنامه تعلق گرفت به اثر خورشید نینوا به علیرضا فرمانی و تندیس بهترین فیلم‌نامه هم به «مردی که خودش را کشت» اثر هادی محمدیان رسید. دیپلم افتخار بهترین کارگردانی به حسین صافی برای انیمیشن «مقتل» رسید. تندیس این بخش به ناهید صمدی امین برای اثر «عاشوراییان یک و دو» رسید. دیپلم افتخار بهترین فیلم انیمیشن به فیلم «ذوالجناح» ساخته رامین رهبر و تندیس این بخش نیز به حامد جعفری برای اثر «مردی که خودش را کشت» رسید. 
*برگزیدگان بخش مستند کوتاه
دیپلم افتخار بهترین دست آورد فنی هنری اهدا شد به اثر «آب، مار طناب» محسن کوزه گر کالجی و تندیس این بخش به مهدی آزادی برای تصویربرداری مستند «لبیک» رسید. دیپلم افتخار بهترین تحقیق و پژوهش برای اثر «غریب محله» به یاسین پورعزیزی رسید. تندیس این بخش به جواد صافی و مسعود کارگر برای فیلم «نغمه سرا» رسید.

در بخش بهترین کارگردانی دیپلم افتخار به حسن امامی برای فیلم «آب، مار طناب» و مهدی تنگستانی برای «مرثیه برای طاق» رسید و علی قدیریان برای مستند «آرزوی همه» تندیس این بخش را دریافت کرد. دیپلم افتخار بهترین فیلم مستند به عباس نادران برای فیلم «لبیک» و تندیس این بخش به حسن امامی برای فیلم مستند کوتاه «آب، مار طناب» رسید. جایزه ویژه ستاد جشنواره در این بخش به حسین توحیدی‌فر اهدا شد. *برگزیدگان بخش مستند بلند دیپلم افتخار بهترین دستاورد فنی هنری این بخش به مهدی عوض‌زاده برای تدوین فیلم مستند «روز هشتاد و چهارم» و امیرحسین نوروزی برای تصویربرداری مستند «پل» رسید. تندیس این بخش هم به معین کریم‌الدینی برای مستند «وقتی ابرها پایین می‌آیند» اهدا شد. دیپلم افتخار بهترین تحقیق و پژوهش به وحید چاوش برای مستند «صبحی که نزدیک است» رسید و تندیس این بخش به داریوش یاری و مسعود اعرابی برای مستند «کربلا جغرافیای یک تاریخ» اهدا شد. دیپلم افتخار بهترین کارگردانی به معین کریم‌الدینی برای اثر «وقتی ابرها پایین می‌آیند» رسید و تندیس این بخش به وحید چاوش برای مستند «شما چه کسی هستید» اهدا شد. بنا به اعلام هیات داوران جشنواره در بخش بهترین مستند، اثری شایسته دریافت دیپلم افتخار شناخته نشد و تندیس بهترین فیلم مستند به وحید چاوش و مجید مروت برای فیلم «شما چه کسی هستید» رسید. *برگزیدگان بخش فیلم کوتاه دیپلم افتخار بهترین فیلمنامه به کریم لک‌زاده برای اثر «من آبادان رفتم، جنگ» و تندیس این بخش تعلق گرفت به سعید نجاتی و علی توکلی برای فیلم «صراحی». دیپلم افتخار بهترین کارگردانی به داریوش غذبانی برای فیلم کوتاه «حنانه» و تندیس این بخش به سهیلا گلستانی برای فیلم «بازگشت» رسید. جایزه ویژه هیت داوران در بخش فیلم کوتاه هم به کریم لک‌زاده برای «فیلم من آبادان رفتم جنگ» اهدا شد. دیپلم افتخار بهترین فیلم داستانی کوتاه به انجمن سینمای جوانان اردبیل و تندیس این بخش به روح الله سهرابی برای فیلم «من آبادان رفتم جنگ» رسید. *برگزیدگان بخش فیلم ویدویی دیپلم افتخار بهترین دستاورد فنی و هنری به محمد موسوی‌نژاد برای صداگذاری «رقص روی یخ» و تندیس این بخش به بهزاد کزازی و مسعود سلامی رسید.

دیپلم افتخار بهترین فیلمنامه فیلم ویدیویی به سیدمجید موسویان برای فیلم «روز یلدا شب چله» و تندیس این بخش به محسن جسور برای فیلم «رقص روی یخ» اهدا شد که جایزه ویژه هیئت داوران به فیلمنامه «یک ماه دوست داشتنی» برای انتخاب موضوع رسید. دیپلم افتخار بهترین بازیگر زن به فاطمه درویش‌نژاد و آفرین عبیسی برای بازی در فیلم‌های «یک ماه دوست داشتنی» و «روز یلدا شب چله» اهدا شد. تندیس این بخش نیز به رابعه مدنی برای فیلم «سبز به رنگ زمرد» رسید. دیپلم افتخار بهترین بازیگر مرد در بخش ویدویی به یونس غزالی برای بازی در فیلم «ماه جبین» اهدا شد. تندیس این بخش نیز به سیروس همتی برای بازی در فیلم «رقص روی یخ» رسید. تندیس بهترین کارگردانی در بخش ویدیویی هم به سیدروح الله حجازی برای فیلم «ماه جبین» اهدا شد. تندیس بهترین فیلم ویدیویی به مجید اسماعیلی برای فیلم «ماه جبین» اهدا شد. تندیس جایزه ویژه جشنواره در این بخش به فرهاد اصلانی رسید او بعد از دریافت جایزه‌اش گفت: جای این جشنواره خیلی خالی بود. چون اسم امام حسین(ع) بسیار بزرگ است. فیلم ماه جبین را در دل سریال مختارنامه انجام دادم و باید بگویم ما هر چه داریم از شما داریم.

*برگزیدگان بخش فیلم سینمایی دیپلم افتخار بهترین موسیقی به محمدرضا علیقلی رسید و تندیس این بخش به مجید انتظامی رسید. دیپلم افتخار بهترین فیلمنامه بهرام بیضایی برای اثر «روز واقعه» و تندیس این بخش به داوود میرباقری اهدا شد. دیپلم افتخار بهترین بازیگر نقش مکمل زن به فاطمه گودرزی برای بازی در فیلم سینمایی «دست‌های خالی» اهدا شد و تندیس این بخش به فریبا کوثری رسید. دیپلم افتخار بهترین بازیگر نقش مکمل مرد به محمدرضا شریفی‌نیا رسید او پس از دریافت جایزه‌اش گفت: از جسارت هیئت انتخاب ممنونم در یک جشنواره‌ای که به نام امام حسین(ع) بود به کسی که نقش عشقی را بازی کرد جایزه دادند. تندیس این بخش نیز به جمشید هاشم‌پور برای بازی در فیلم «هیوا» رسید.

دیپلم افتخار بهترین بازیگر نقش اصلی زن به لادن مستوفی برای بازی در فیلم سینمایی «روز واقعه» رسید. تندیس این بخش به مریلا زارعی برای بازی در «دست‌های خالی» اهدا شد. *مریلا زارعی: امروز در این مملکت مجله‌ای چاپ می‌شود که به همه ما توهین می‌کند! مریلا زارعی بعد از دریافت جایزه‌اش با ناراحتی و صدای بلند در نقد نشریه‌ای که نام سیدالشهدا را یدک می‌کشد گفت: به عشق امام حسین(ع) امشب اینجایم. جایزه زیاد گرفتم. اولین بار بود که جایزه‌ای را که دست گرفتم بوسیدم، چون متبرک بود و دلیل بعدی این بود که این جایزه را از دست مردمم گرفتم. این تندیس برای من قصه زیاد دارد شاید در آینده جایی بنویسم. زارعی اظهار داشت: می‌خواهم به این جایزه تکیه بزنم و بگویم دوازده سال پیش این اثر ساخته شده است. دیالوگ‌های زیادی در این فیلم هست. در صحنه‌ای از فیلم ابوالقاسم طالبی به من گفتند باید سینه بزنی و من گفتم این کار را نکردم چون می‌گفتم در جمع این کار را نمی‌کنم در خلوتم اما این کار را می‌کنم. او بهترین رفیق من است و من از او یاد گرفتم. بازیگر فیلم «دست‌های خالی» گفت: امروز در این مملکت مجله‌ای چاپ می‌شود که به همه ما توهین می‌کند! و پرده‌دری می‌کند! و آبروی مسلمان را می‌برد! و بدترین الفاظ آن تیتر می‌شود. من دیوانه حسین هستم و هنوز هم کار می‌کنیم. از بزرگان می‌خواهم ورود پیدا کنند. من دنبال نشانه بودم که حرفم را بزنم. مریلا زارعی همچینین اظهار داشت: سیدالشهدا به ما یاد داد خون‌مان را می‌ریزیم برای اینکه آزاده بمانیم. اگر نام اسلام و حسین زنده است به خاطر نام زینب(س) است. اگر هنرمندی در این عرصه حضور دارد، حتما توفیقی است که امام حسین(ع) به آن عنایت کرده است. حالا این نشریه فردا در مورد من بنویسد باکی نیست. یا علی. دیپلم افتخار بهترین بازیگر نقش اول مرد به زنده‌یاد خسرو شکیبایی و تندیس این بخش به شهاب حسینی برای فیلم «دل شکسته» رسید. دیپلم افتخار بهترین کارگردانی به زنده یاد رسول ملاقلی پور برای فیلم «پرواز در شب» رسید و تندیس این بخش به داوود میرباقری برای فیلم «مسافر ری» اهدا شد. *داوود میرباقری: چرا عده‌ای در مملکت شیعه چنین جراتی می‌کنند و هتاکی می‌کنند؟ میرباقری گفت: این جایزه من را غافلگیر کرد. جایزه «مسافر ری» برای فیلمنامه برتری تکنیکی نسبت به سایر آثار نداشته است بیشتر روح خود فیلم ارتباط، دارد. وی با اشاره به صحبت‌های مریلا زارعی گفت: شرایطی که بخشی از مطبوعات از جمله توسط این نشریه به وجود آمده شرم‌آور است. اگر حضرت اباعبدالله بود امروز قیام می‌کرد که چرا عده‌ای در مملکت شیعه چنین جراتی می‌کنند و هتاکی می‌کنند؟ ما توقع داریم که بزرگان و مسئولین ورود کنند. دل همه ما را شکسته است. این جریان اگر ادامه پیدا کند همه متضرر می‌شوند. دیپلم افتخار بهترین فیلم به منوچهر محمدی برای فیلم «عصر روز دهم» رسید و تندیس این بخش به مرتضی شایسته و بنیاد سینمایی فارابی برای فیلم سینمایی «روز واقعه» رسید. بنا به این گزارش در این مراسم ابراهیم حاتمی‌کیا، بهرام عظیمی، محمدرضا عباسیان، سعید حدادیان، رابعه مدنی، احسان علیخانی، سیمون سیمونیان، مصطفی شایسته، حسین یاری، ابوالفضل جلیلی، عبدالله اسکندری، فرید فرخنده‌کیش، رضا پورحسین، سعید صادقی، مریلا زارعی، محمدرضا شفیعی، جمشید هاشم‌پور، احمد مسجدجامعی، احسان علیخانی، حسین دهباشی، احمدرضا درویش، روح الله حجازی، داوود میرباقری، میلاد کی‌مرام، علیرضا تابش، مهدی نادری و.... حضور داشتند.     منبع: سینما پرس 

